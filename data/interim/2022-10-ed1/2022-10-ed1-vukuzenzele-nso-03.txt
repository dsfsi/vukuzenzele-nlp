

==================================================================================================================

Page:3

HEALTH Vuk’uzenzele3 Diphalane 2022 Kgatišo 1 GO TŠWA UNION BUILDINGSGo lwela go aga Afrika Borwa ye e laetšago Ka la 12 Lewedi 1977, Stephen Bantu Biko o ile a hlokofala a le Kgolegong ya Pretoria Central. Seriti sa motho, e lego kokwane yeo e bego e le pelong ya bolwelatokologo bja gagwe bja phahlogo ya bathobaso, o ile a se tingwa.Ka mantšu a ramolao wa lapa, Sir Sydney Kentridge, lehu la gagwe e bile “le sehlogo la bodutu godimo ga mmetse lebatong la leswika ka seleng ya kgolego”. E sa dutše e le tiragalo ya masetlapelo le ka morago ga mengwaga ye ka moka ge re gopola gore Steve Biko o be a na le mengwaga e 30 feela ge a hlokofala. Bophelo bja gagwe bo ile bja fedišwa ke bao ba bego ba tšhaba maatla le kwalakwatšo ya dikgopolo tša gagwe tša boitokollo mmogo le maitekelo a gagwe a go hlahlelela banna le basadi ba bathobaso ka boikgantšho le seriti. Nakong ya go phela ga gagwe ga sa ka a bona seo a bego a se bitša ‘sefoka sa go phadima’, e lego boitemogelo bja botho bja nnete. Ge a be a ngwala ka kgopolo ye, o ile a bolela mantšu a a go tuma: “Ge nako e dumela re tlo ba seemong seo re kgonago go fa Afrika Borwa mpho e botsebotse ka moo go kgonegago, e lego sefa hlego sa go laetša botho.”Ge re se no thopa tokologo ka 1994, re kwešišitše gore tokelo ya go bouta ke ye nngwe ya dikarolo tša ntwa ya rena ya go lwela seriti sa motho. Mengwaga e 28 re le ka gare ga demokrasi, re lebagane le ditlhotlo tše ntšhi tše bjalo ka bodiidi, tlhokego ya mešomo le go se lekalekane. Ka baka la seo, re fela re palelwa ke go bona gore re tšwa kgole bjang ge go etla phethagatšong ya diko kwane tšeo Molaotheo wa rena o theilwego go tšona gomme ebile di sepelelanago thwii le dikgopolo le dithuto tša Steve Biko. Ka 1977 mmušo wa pelo e mpe o bolaile yo mongwe wa batho bao ba bego ba laetša boetapele ka go mo tima dijo, meetse le kalafo yeo a bego a e hloka ka tšhoganetšo ka baka la go bethwa ošoro ke maphodisa a mmušo wa kgethollo. Morago ga mengwaga e 20, kahlolong ya 1997, Kgoro tsheko ya Molaotheo e boletše gore go phethagatša ditokelo tša motheo tša modudi yo mongwe le yo mongwe gape le go lwela go fihlelela ditokelo tša bona tša leago le ikonomi ke kokwanekgolo ya setšhaba sa go phela ka demokrasi seo se nepilego go tsošološa seriti seo se se lobilego. Lehono ka mo Afrika Borwa re tšwela pele go šoma go phethagatša ditokelo tša motheo tša MoAfrika Borwa yo mongwe le yo mongwe gore a kgone go phela bophelo bja boleng bja go hloka malwetši, tlala le bohloki. Mebušo ya go latelana ya demokrasi e phethagaditše melao ya go tsošološa seriti seo se lobilwego sa bontšhi bja badudi ba ka mo nageng ka go aba thuto, tlhokomelo ya maphelo, dintlo le ditirelo tša motheo.Lehono ka mo Afrika Borwa thuto ya go tšea botse ke tokelo ya motheo. Mmušo o beeletša ka kaonafatšong ya thuto ya digotlane e le ge o thekga dinepo tša go ithuta tša badudi ba ka nageng ba bannyanennyane, gomme ebile o fana ka kimollo ya leago ka mokgwa wa mananeo a phepo dikolong go netefatša gore barutwana ba bannyane ba fihlelela dinepo tše kaonekaone ka moo go kgonegago. Ka Sekhwama sa Bosetšhaba sa Thušo ya Tšhelete go Baithuti (NSFAS) mmogo le mehuta e mengwe ya dithekgo tša go tšwa go mmušo, diketekete tša baswa ba MaAfrika Borwa go tšwa malapeng a go ihlokela di kgonne go ba dingaka, boramolao, barutiši, borasaense, diathisene le baipereki.Mmušo o thekga badudi bao ba ihlokelago ebile ba sa bolokegago ka mananeo a polokego ya leago gomme ebile o fana ka menyetla ya mešomo ka mananeo a setšhaba a thwalo ya batho ba bantšhi. Ka Afrika Borwa ya kgatelelo yeo Steve Biko a hlokofaletšego ka go yona, tokologo ya polelo e be e ileditšwe gomme bolwelatokologo bja dipolotiki bo be bo dira gore motho a golegwe goba a kwešwe bohloko le go feta fao. Lehono ka mo Afrika Borwa baswa bao ba lego mengwageng yeo Steve a bego a le go yona, le ba mengwaga ya ka tlase ga yeo, ba di goga pele tšweletšongpele ya merero yeo e lego kgauswi le pelo tša bona, gomme ba kgona go kopana ntle le go tlaišwa goba go iletšwa. Tokologo ya polelo le ya gore motho a be karolo ya seo a se ratago, tokelo ya go gwanta mmogo le tokelo ya tekatekano pele ga molao di ama bohle. Bjalo ka naga, re tšwa kgole ge go etla phethagatšong ya seriti sa motho, e lego kokwane yeo Steve Biko a bego a e rata kudu. Le ge go le bjalo, re sa na le leeto le letelele leo re tlo le tšeago.Go hloka mošomo, go hloka ntlo, mohlagase, meetse a pompi, go hloka naga, go hloka mabokgoni goba menyetla, go dira gore dimilione tša MaAfrika Borwa di palelwe ke go fihlelela maphelo ao ba a nyakago ebile a ba swanelago. Ke ka fao mmušo o šomago le bašomišanimmogo go tša leago go aga ikonomi yeo e akaretšago, go hlola mešomo, go kgontšha di kgwebo go gola, gape le go lwa le bodiidi le tlala. Ka go tšeela hlogong bohlokwa bja bophelo le bohwa bja Steve Biko, re gopola boipiletšo bja gagwe bjo maatla go batho bja gore e be bona ba itwelago gore ba lokologe. Boipiletšo bjo bo sa le bohlokwa le gabjale go no swana le ge bo be bo le bohlokwa ka nako yeo.  Re swanetše re bee šedi tabeng ya go šomana le di tlhotlo tša rena gore re fihlelele setšhaba seo se lokologilego ebile se lekalekanago e le ka nnete. Ka moka re hloka go bapala karolo ka go šomiša ditokelo tša motheo ka Molaotheong wa rena go aga Afrika Borwa yeo e se nago bodiidi le tlala, yeo e hlabologilego, yeo e se nago bosenyi le dikgaruru. Bjalo ka ge Steve Biko a hlohleleditše, a re tšweleng pele ka mafolofolo le maikemišetšo lesolong la rena la go fihlelela botho bja makgonthe.
 vtlhompho go ditokelo tša botho