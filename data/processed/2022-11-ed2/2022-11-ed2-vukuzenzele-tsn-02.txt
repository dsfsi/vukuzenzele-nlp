O ka boloka jang metsi

More Matshediso

Lefapha la Metsi le Kgeleloleswe mo dingwageng tse di feti-leng le lekile ka natla  go fedisa tiro e e neng e saletse morago ya go tsenyetsa baagi metsi, mo nageng ya Aforika Borwa ka bophara, malapa a dimasepala di kgonneng go a tlamela ka metsi a fitlha go 68%. Motlatsatona wa Metsi le Kgeleloleswe Rre David Mahlobo a re matsapa ano ke ka ntlha ya mafaratlhatlha a a onetseng, go se dire ga ona le go se tlhokomelwe ga didirisiwa tsa metsi mmogo le matsholo a a sa tsamaisiweng ka tshwanelo a go tsenyetsa malapa metsi mmogo le matsholo a go samaganweng le ona ga jaana a diporojeke tsa go tsenya mafaratlhatlha.“Ke selo se se re tshwenyang thata fa re bona tlamelo ya metsi e re sa tlwaelang gore e a tle e nne le matsapa e simolola go nna le matsapa,” o tlhalositse jalo. Mo dinageng tse di senang metsi a mantsi, Aforika Borwa e eme mo maemong a naga ya bo 30 mo dinageng tsotlhe mo lefatsheng tse di senang metsi a mantsi. Bontsi jwa metsi a naga ya rona e nang le ona ke a a tswang mo puleng, mme ka ntlha ya fa naga eno pula e e nang mo go yona e fetiwa ke ya dinaga tse dingwe mo lefatsheng ka ngwaga ka 40%, naga eno gantsi o fitlhele e tlhaela metsi.Le fa go le jalo, lefapha leno le na le dikgopolo tse di ka go tlhabang botlhale gore o boloke metsi.
Go boloka metsi mo o nnang gone kgotsa mo o dirang gone• Se tlogele o buletse metsi fa o tlhapa sefatlhego, meno kgotsa o tlosa ditedu kgotsa maboa ka legare, nna o ntse o tima pompo.• Go tlhapela mo šawareng sebaka sa metsotso e le metlhano ka letsatsi go tla dira gore o dirise kotara ya metsi a ka metlha o a dirisang fa o tlhapela mo bateng e kgolo ya go tlha-pela, mme seno ka beke se tla dira gore o boloke dilitara tsa metsi di le 400.• Go tlhapa ka šawara go dirisa dilitara di ka nna 20 tsa metsi ka motsotso,  mme go tlhapela mo bateng e kgolo ya go tlhapa go dirisa magareng ga dilitara di le 80 le di le 150 mo bateng e nngwe le e nngwe fa o tlhapa. Fa e le gore wena o gapeletsega go tlhapela mo bateng e kgolo, o seke wa e tlatsa ka metsi.• Se nne o ntse o bulela metsi a go tsamaisa leswe kwa ntlwanaboithusetsong go sa tlhokagale. Latlhela ka mo motomong wa ditlakala thišu e e sa dirisedi-wang go ikgogola mmogo le ditshenekegi le ditlakala tse dingwe go na le gore o di tsamaise ka metsi mo ntlwanaboithusetsong. Gangwe le gape fa o tsamaisa leswe ka metsi mo ntlwanaboithusetsong o dirisa dilitara tsa metsi di le 12. • Fa o na le ntlwanaboithu-setso e e tsamaisang leswe ka metsi mme go na le mo e dutlang metsi gone, e baakanye gonne fa o sa dire jalo mo ngwageng e tla senya metsi a le kanaka dilitara di le 100 000.• Dirisa “metsi a a dirisitsweng” — ano ke metsi a go tlhapilweng ka ona, a go tlhatswitsweng ka ona le a mangwe a a seng kotsi go tsamaisa leswe ka fa ntlwanaboithusetsong.• O se tlatse peepee metsi a go thumelwang mo go ona mo malapeng kgotsa wa dirisa metsi a mantsi go tlhatswa mafelo a go thumelwang mo go ona ka fa lapeng.• Diketlele tsa go bedisa metsi ga di a tshwanela go tlatsiwa peepee, mme di tshwanetswe go tshelwa metsi a a lekanetseng tiro e a tla dirisiwang mo go yona. Seno se tla dira le gore motho a se duelele madi a mantsi a go reka motlakase.• Tlhatswa sejanaga sa gago ka metsi a kgamelo go na le go se gasa ka metsi. Fa e le gore o gapeletsega gore o se gase ka metsi, tlhomela molongwana wa go gasa metsi ka go a sonaga. Fa o gasa metsi o ka iphitlhela o senya metsi a a kanaka dilitara di le 30 ka motsotso yo mongwe le yo mongwe.• Balemirui ba tshwanetse go dira bonnete jwa gore didirisiwa tsa bona tsa temothuo tse di nang le botlhole tsa go koba ditshenekegi ga ba di dirise gaufi le metswedi e e leng teng ya metsi.• Batho ba tshwanetse go dira bonnete jwa gore mo ba nnang ga ba tshilafatse dinoka kgotsa mafelo a a gaufi le dinoka.Go boloka metsi mo tshimong• Nosetsa dijalo tsa gago ka makuku mo mosong kgotsa maitseboa fa mogote o se bogale jalo.• Ka gale fa o sena go apaya mae ka metsi, se latlhe metsi a teng, a bee e re fa a sena go rurufala o a tsee o nosetse dijalo tsa gago ka ona. Dijalo tsa gago di tla itumela gonne metsi ao a na le dikotla tse di tswang mo dikgapetleng tsa mae ao.• Metsi a pula a a tshologang ka marulelo le ona a ka go tswela mosola fa o ka a boloka mo ditankeng mme wa nosetsa tshimo ya gago ka ona.• Dirisa “metsi a a dirisitsweng” — ano ke metsi a go tlhapilweng ka ona, a go tlhatswitsweng ka ona le a mangwe a a seng kotsi go nosetsa tshimo ya  gago.
