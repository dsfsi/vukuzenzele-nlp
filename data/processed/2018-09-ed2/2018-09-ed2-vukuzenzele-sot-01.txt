Ho ngodiswa ha manyalo a setso ho sirelletsa malapa

Dale Hes

Naheng ya Aforika Borwa manyalo a setso a amohetswe jwalo ka karolo ya setso le botjhaba. Le ha ho le jwalo, ho bohlokwa ho ela hloko hore manyalo ana a lokela ho tsamaiswa ntle le leeme le ka molao, hore ditokelo tsa monna le mosadi di sirelletsehe.
Molaodi wa tsa molao ho Khomishini ya Tekatekano ya Bong Marissa van Niekerk o hlalosa manyalo a setso le dintlha tsa bohlokwa tseo batho ba lokelang ho di beha maikutlong a bona.
Vuk: Manyalo a setso ke eng?MvN: Manyalo a setso a rerwa ho ya ka setso le ditshebetso tsa meetlo e ananelwang ke maAforika Borwa.
Vuk: Ke melao efe eo manyalo ana a lokelang ho ikamahanya le yona?MvN: Manyalo a setso a laolwa ke Molao wa Kamohelo ya Manyalo a Setso, Molao wa 120 wa 1998. Dintlha tsena tse latelang di lokela ho fihlellwa:
■ Mahlakore ka bobedi a lokela ho dumellana ho ka nyalana.
■ Balekane ka bobedi ba lokela ho ba kahodimo ho dilemo tse 18, ntle le ha batswadi kapa bahlokomedi ba ka nehelana ka tumellano ha e mong wa bona kapa bobedi bo le ka tlase dilemong.
■ Lenyalo leo le lokela ho ngodiswa Lefapheng la Merero ya Lehae nakong ya dikgwedi tse tharo ho sirelletsa ditabatabelo tsa balekane, bana le maloko a lelapa ha ho ka hlalanwa kapa lefu la hlaha.
■ Ha ho ngodiswa lenyalo lena, balekane ba lokela ho hlahisa dikhophi tsa di tokomane tsa boitsebiso le tumellano ya mahadi (haeba e le teng). Bonyane paki e lenngwe ho tswa lelapeng ka nngwe e lokela ho ba teng.
■ Monna ya batlang ho kena lenyalong la setso la bobedi le mosadi e mong o lokela ho etsa kopo eo lekgotleng.
■ Batho ba lenyalo la sekgowa ba ke ke ba dumellwa ho kena lenyalong la setso.
  Molao wa Kamohelo ya Manyalo a Setso o hlalosa hore balekane kaofela ba na le ditokelo tse lekanang jwalo ka monna le mosadi.Vuk: Ke mathata afe a atileng a ka tliswang ke manyalo a setso?MvN: Manyalo a sa ngodiswang a baka mathata. Ngodiso e fana ka bopaki ba hore lenyalo le teng, ka hona ho bontsha bopaki ba hore lenyalo le sa ngodiswang le teng ho thata.
Hona ho sitisa le matla a lekgotla a ho sirelletsa ditokelo tsa balekane ha ho hlalanwa, ho ajwa mafa a ba hlokahetseng le ditokelo tsa bana le maloko a lelapa.
 Enngwe ya dintlha tsa bohlokwa ke hore balekane lenyalong la setso ba kopakopanya hlalano le karohano. Ho bohlokwa ho hlakisa hore ke lekgotla la dinyewe feela le nang le matla a molao ho ka nehelana ka tlhalano. Banyalani ba kgao haneng ntle le molao ba ke ke ba una molemo ho tswa melaong e laolang ho fela ha lenyalo.