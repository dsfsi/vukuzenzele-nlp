
Ntlo ya Bohareng e Fetisang Dikopo (CACH) ya 2018

vukuzenzele unnamed

CACH ke eng?
CACH ke letsholo la nakwana le thehilweng ke Lefapha la Thuto e Phahameng le Thupello ho thusa baithuti ba batlang ho kena Sistiming ya Thuto
le Thupello e Latelang ya Sekolo (PSET) empa e kanna yaba ba lebane le boemo moo ba:
Entseng kopo ka nako setsing seo ba se batlang, empa kopo ya bona e hannwe mme jwale nako e se e fetile hore ba etse kopo sebakeng se seng.
Bakopi ba ka bang teng ba so kang ba etsa dikopo hobane ba ne ba sa kgotsofatse ditlhoko tsa ho kena ho latela diphetho tsa bona tsa Kereiti ya 11 empa jwale ba fumana hore diphetho tsa bona tsa Kereiti ya 12 di kgotsofatsa ditlhoko tsa ho kena.
Ha a etsa kopo ka nako ka lebaka le itseng kapa ha a etsa kopo ho hang.
Ha a tsebe na a ithutele eng haa qeta ho phethela matriki.
O na le monahano wa hore a ithutele eng empa ha a na bonnete ba hore na kgetho eo ya thuto ke e lokileng na.

Ditshebeletso tse fanwang ke CACH
Dikopo tsa menyetla ya ho ithuta ya PSET (diyunivesithi, diyunivesithi tsa Theknoloji, dikoletje tsa Thuto le Thupello ya Mosebetsi wa Matsoho
(TVET) le Lekala la Bolaodi ba Thuto le Thupello (di-SETA).
Tlhahisoleseding mabapi le thuso ya ditjhelete (tlhahisoleseding ya NSFAS).
Ditshebeletso tsa ntshetsopele ya mosebetsi (tataiso, tlhahisoleseding, keletso le thero ya tsa mesebetsi/
tlhahisoleseding mabapi le dikgetho tsa ditjhelete tsa thuto).
Tshehetso ya batho ba sebetsang ka matsoho (Setsi sa Naha sa Tshehetso ya Ntshetsopele ya Batho ba Sebetsang ka Matsoho).
Tshebeletso ya CACH e qala ka la 3 Pherekgong 2018, nakwana e kgutshwanyane pele diphetho tsa
dihlahlobo tsa NSC di tswa mme e tla sebetsa ho fihlela mafelong a Hlakola 2018.
CACH e sebetsa jwang?
Mokgahlelo wa 1: Baithuti ba so kang ba fumana sebaka ditsing tseo ba entseng dikopo ho tsona, kapa ba batlang menyetla ya ho ithuta ya PSET, ba ka
iteanya le CACH nomorong e sa lefellweng ya (0800 356 635), webosaeteng ya (www.dhet.gov.za) kapa ba romela SMS e tlwaelehileng (ka ho romela lebitso
le ID ho 49200) kapa ba ka ingodisa inthaneteng. O boetse o ka fumana dintlha tse ding leqepheng la bona la Facebook e leng CACH_SA.
Mokgahlelo wa 2: Basebeletsi ba sebaka sena ba tla letsetsa motho ya batlang ho ithuta, ho tswa setsing sa mehala mme ba ngodise dintlha tsohle tse hlokehang ho dathabeisi ya CACH, ba supile lekala leo moithuti a batlang ho ithuta ho lona le profense eo a batlang ho ithutela ho yona.
Mokgahlelo wa 3: Dintlha tsa botho tsa mokopi le diphetho tsa matriki di tla netefatswa mme di fetiswe ka boiketsetso ho ya ditsing tsa thuto e phahameng bakeng sa kamohelo le peho kamoo ho kgonehang.
Mokgahlelo wa 4: Tshebeletso ya CACH e tla netefatsa tlhahisoleseding ya moithuti mme e e fetisetse ditsing tse ntseng di na le sebaka. Moo dibaka di leng teng mme bakopi ba kgotsofatsa ditlhoko, ditsi di tla iteanya le bakopi ka kotloloho.

Dintlha tsa bohlokwa
CACH ha e kgone ho netefalletsa mokopi ofe kapa ofe sebaka sa ho ithuta.
CACH ha ena bonnete ba hore na ditsi di tla iteanya le bakopi neng bakeng sa ho kengwa dikolong.

CACH e thusa bakopi ba se nang bonnete ba hore na ba ithutele eng jwang kapa ba sa kgotsofatseng ditlhoko tsa ho kena ho Sistimi ya PSET?
Tshebeletso ya CACH hape e sebetsa mmoho le setsi sa Ditshebeletso tsa Naha tsa Ntshetsepele ya Mesebetsi (CDS) e thusang ka ho fana ka tlhahisoleseding e phethahetseng ya mesebetsi le dikeletso mabapi le:
Mesebetsi le metjha ya ho ithuta.
Kgetho ya dithuto.
Lesedi mabapi le dihlahlobo tsa tlatsetso.
Ntlafatso ya matriki.
Menyetla ya ho ithuta e fanwang ke sistimi ya PSET.
Dikgetho tsa phano ya ditjhelete tsa ho ithuta.
Lesedi ka mekgwa ya ho etsa dikopo le matsatsi a ho kwalwa ha dikopo.
Matsatsi a dikopo tsa kotara ya bobedi le a ngodiso.
Mang kapa mang ya nang le kgahleho ditshebeletsong tsa CDS a ka fumana thuso ho CDS ka ditsela tse latelang:
Romela potso ya hao ka SMS kapa o romele ‘please call me’ ho
072 204 5056, kapa
Letsetsa 086 999 0123, e leng mohala wa karolelano ya mohala, ho tloha Mmantaha ho isa Labohlano pakeng tsa 8:00 hoseng le 4:30 thapama.
Romela imeile ho
careerhelp@dhet.gov.za
Etela oﬁsi ya rona e 123 Francis Baard Street, Pretoria.
Facebook ho www.facebook.com/careerhelp kapa
Twitter ho
www.twitter.com/rsacareerhelp

Menyetla ya ditjhelete ho tswa ho mmuso
Ho na le menyetla e fapaneng ya thuso ya ditjhelete bakeng sa dithuto ditsing tse phahameng tsa thuto, e fanwang ke: Sekema sa Dibasari sa Funza Lushaka,
Sekema sa Naha sa Thuso ya Ditjhelete ho Baithuti (NSFAS), Lenaneo la Phihlello ya Thuto Mahaeng, Lefapha la Ntshetsopele ya Setjhaba, Lefapha la Saense le Theknoloji le Lefapha la Bophelo bo Botle.

Ke mang ya lokelang ho etsa kopo ya thuso ya ditjhelete?
Baithuti ba maAfrika Borwa ba lakatsang ho ithuta ditsing tse phahameng ba memelwa ho etela Oﬁsi ya Thuso ya Ditjhelete setsing sa kgetho ya bona.
