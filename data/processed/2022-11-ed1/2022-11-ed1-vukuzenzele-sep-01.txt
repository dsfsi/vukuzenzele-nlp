Lenaneo la matlafatšo le buša kholofelo

Owen Mngadi 

Lenaneo la Matlafatšo ya Batšwasehlabelo la Thohoyandou (TVEP) le lwela go bušetša kholofelo le boitshepo ka gare ga lenaneo la toka ka mananeo a lona a go tsenelela ao maikemišetšo a ona e lego go thuša baphologi ba dikgaruru tša go thewa godimo ga bong (GBV) le ba go katwa ka go ba fa ditirelo tša monagano le tša leago. TVEP e thomile ka Limpopo mengwaga ya ka godimo ga ye 20, gomme e šomela ka dipetlele tša Donald Fraser le Tshilidzini ka fase ga Mmasepala wa Selegae wa Thulamela. Molaodimogolo wa TVEP wa Motšwaoswere, Fhatuwani Manthada, o re maikemišetšo a yona ke go hlohleletša maikutlo a go se amogele tlaišo ya thobalano, ya GBV le tlaišo ya bana magareng a badudi ba Thohoyandou, ka lebaka la gore ditiragalo tše ke tše ntši kudu ka tikologong ye. O re mo nakong ye e fetilego, dipalopalo tša bosenyi di be di tle di laetše gore go na le melato ye mentši ya go katwa ka Thohoyandou, eupša TVEP e tšeere magato a mantši mo go oketšeng temošo le go fa ditirelo tša thobamatswalo ya letšhogo go thibela thogako ye. Ka ge lefase le tla be le keteka lesolo la Ntwa ya Matšatši a  16 a Tlhokego ya Dintwa kgahlanong le Basadi le Bana go tloga ka 25 Dibatsela go fihla go 10 Manthole, Mathanda o re lenaneo le kgotsofaditše kgatelopele ye e dirilwego ka go hlohleletša badudi go kwešiša ditokelo tša bona le go bega bosenyi. “TVEP e amogela batšwasehlabelo ba dikgaruru tša ka malapeng ba palo ya gare ga 80 le 100 kgwedi ye nngwe le ye nngwe, mola melato ya go katwa ye 45 go fihla go 50 e begwa kgwedi ye nngwe le ye nngwe,” go bolela Manthada.Disenthara tša ditirelo ka moka tša lenaneo di fa batšwasehlabelo ditirelo tša go fapanafapana, go akaretšwa go fihlelela thušo ya semolao, tšhireletšo ya batšwasehlabelo kgahlanong le batshwenyi, tlhokomelo ya melato ya kgorotsheko, thobamatswalo le matlafatšo ka tlhabollo ya bokgoni, bjalo se se fa batšwasehlabelo sebaka sa go thoma ka boswa. Manthada o bolela gore TVEP e šomišana kudu le Tirelo ya Afrika Borwa ya Sephodisa, Kgoro ya Maphelo le Kgoro ya Tlhabollo ya Leago go thibela letšhogo la morago ga tlaišo la batšwasehlabelo ba ba swaraganego le go bula molato. “Mo melatong ya go katwa, bašomi ba tlhokomelo ya maphelo le maphodisa ba tla disenthareng tša TVEP go thuša batšwasehlabelo gore ba bule melato ya bosenyi kgahlanong le batshwenyi gomme gape, go fa ditirelo tša thobamatswalo,” a realo. TVEP e amogela batšwasehlabelo ba go fihla go matšatši a 14, efela, peakanyo e ka katološwa mo go melato yeo e akaretšago bana le lapa ka moka. “Re na le masolo a go hlahlelela badudi ka tsebo ao ka ona re boledišanago le setšhaba le go ruta batho ka 
ditokelo tša bona. Re thuša badudi ba go feta milione ba Thohoyandou le ba metse ye mengwe ya kgauswi. Re kgonne go bušetša kholofelo gomme bjale batho ba na le tshepo mo go lenaneo la toka ka lebaka la ka fao re amanago ka gona le maphodisa,” a realo. TVEP gape e hlotše mešomo ya batho ba 44 setheong sa yona bao ba šomelago dikgo ro tša yona tša go fapana go swana le ya ditšhelete, ya merero ya bašomi le ya tekolo.Ka ntle le go amogela thekgo ya ditšhelete ye e tšwelago pele ya R90 000 ka kotara go tšwa go Kgoro ya Tlhabollo ya Leago ya Limpopo, TVEP e amilwe ke COVID-19 ka ge bathekgi ka ditšhelete ba bantši ba ikgogetše morago, bjalo se se amile gampe ditshepedišo tša mošomo tša mokgatlo.Bjalo, Sekhwama sa Karabo sa Dikgaruru tša go Thewa Godimo ga Bong le Polao ya Basadi, seo se thakgotšwego ke Mopresidente Cyril Ramaphosa, gotee le Foramo ya Boditšhabatšhaba ya Basadi ya Afrika Borwa le balekani ba leago ka Dibokwane ngwaga wo, se thušitše lenaneo le. TVEP e magareng a sehlopha sa mathomo sa mekgatlo yeo e lwantšhago GBVF, go amogela thekgo ya ditšhelete. Ka palomoka ya R128 milione yeo e kgobokeditšwego ka dithušo tša lekala la poraebete, sekhwama sa makala a mantši, Sekhwama sa GBVF se tla thuša le go thekga phethagatšo ya Leanotiro la Bosetšhaba la GBVF. TVEP e abetšwe R250 000 ngwaga wo gomme e tla amogela thekgo ye nngwe ya ditšhelete ya 2023.Manthada o re ditšhelete tša thekgo di kgontšhitše TVEP go fihlelela batšwasehlabelo ba bantši le go dira gore mo kgatlo o tšwelepele go šoma. Murendeni Vhengani (26) ke mophologi yoo a phološitšwego ke TVEP lesoganeng leo a bego a ratana le lona leo le bego le mo tshwenya. Yena le ngwana wa gagwe wa mengwaga ye mene ba dutše sebaka sa dikgwedi tše 46 mo senthareng ya TVEP .  Senthara ye e mo thušitše go bula melato kgahlanong le lesogana le gape le go le bulela taelo ya tšhireletšo. Lesogana le le ka se sebaka le sa seka.“Ba nkamogetše ka diatla tše borutho ka morago ga mengwaga ye mentši ya go tshwenywa. Ke kwele ke bolokegile. Ke hweditše boi tshepho bja ka gape,” o boletše bjalo.Modulasetulo wa Sekhwama sa GBVF, Ngaka Judy Dlamini, o rile thekgo ya ditšhelete ya mekgatlo ye  108 yeo dikgopelo tša tšona di atlegilego di a šongwa. Tshedimošo mabapi le sebaka se se latelago sa dikgopelo e tla bulelwa mo nakong ya go se fetše pelo mo go weposaete ya Sekhwama sa GBVF: https://gbvf.org.za/.