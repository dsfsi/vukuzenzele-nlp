Wat MIV-positiewe mammas wat borsvoed moet weet

vukuzenzele unnamed

Met Suid-Afrika wat Wêreld-Vigsdag op 1 Desember gedenk, het die KwaZulu-Natal departement van gesondheid aanbeveel dat MIV-positiewe moeders hul babas vir ses maande lank uitsluitlik borsvoed.
Dit is, volgens die departement, belangrik dat MIV-positiewe vrouens wat borsvoed voedingsopsies met hul MIV-beraders bespreek.
Indien jy die besluit neem om te borsvoed, maak seker dat jy uitsluitlik borsvoed vir die eerste ses maande.  Navorsing het getoon dat babas ŉ bitterskraal kans het om MIV vanaf borsmelk op te doen indien die moeder uitsluitlik borsvoed.
Gedurende jou swangerskap en die maande wat jy borsvoed is dit belangrik om kondome tydens seksuele omgang te gebruik om nuwe infeksies te vermy. Besoek dadelik die kliniek vir hulp indien jy sukkel met probleme soos pynlike tepels of borste.
Die departement beveel uitsluitlike borsvoeding streng aan aangesien dit die baba help om ŉ sterk immuniteitstelseltel ontwikkel, asook ŉ hegter band tussen moeder en baba smee. Borsvoeding verminder ook die moeder se risiko om borskanker te ontwikkel.  Mites en feite oor borsvoeding Daar is verskeie mites oor borsvoeding. Die departement het dié mites ontluister deur die volgende vrae te beantwoord wat gereeld deur beide moeders wat MIVpositief is en nie MIV-positief is nie, gevra word.Vraag: My buurvrou sê dat ek medisyne moet kry om my baba se magie skoon te spoel.
Is dit belangrik?Antwoord: Kolostrum, wat die eerste soort borsmelk is wat deur die melkkliere vrygestel word nadat jy geboorte geskenk het, maak die mekonium in die baba se magie skoon. Jy sal nie enige ander medisyne benodig om jou baba se magie skoon te maak nie, aangesien borsmelk skoon is en inderwaarheid ŉ voering in die magie vorm wat dit teen bakterieë beskerm.Vraag: In die eerste paar dae, as ek nie genoeg melk het nie, kan ek vir my baba water en ander melk ook gee?Antwoord: Die kolostrum is al wat die baba benodig. Al wat jy hoef te doen, is om die baba gereeld te borsvoed sodat jou melk inkom — dit is hoe jy baie melk produseer. Vra die vroedvrou om jou baba binne die eerste halfuur na geboorte vir jou te gee sodat jy jou baba dadelik kan begin borsvoed.
Die baba sal vinniger leer hoe om te soog en dit sal jou help om meer melk te produseer. Vraag: Ek borsvoed, maar my baba is nie tevrede daarmee nie. Moet ek formule-melk gebruik as aanvulling?Antwoord: Nee, jy kan meer melk produseer deur die baba meer gereeld te borsvoed.
Laat die baba toe om aan een bors te drink totdat hy of sy versadig is om te verseker dat die baba die agtermelk drink, wat die melk is wat jou baba teen die einde van ŉ voeding inneem. Hoe meer gereeld die baba borsvoed, hoe meer melk word geproduseer. Vraag: My baba wil so gereeld borsvoed dat ek dalk nie genoeg melk het nie? Antwoord: Die baba groei moontlik baie vinnig en het dus meer melk nodig. Deur gereeld te borsvoed, kan jy genoeg melk vir sy of haar behoeftes produseer. Die melk sal nie opdroog nie. Laat ekstra tyd toe vir die baba om te borsvoed — moenie die baba van jou bors verwyder nie. Indien ŉ baba meer as ses nat doeke per dag het, gereeld gevoer word (minstens 8-12 maal per dag) en minstens 500g gewig per maand optel, beteken dit dat jy genoeg melk produseer.
Vraag: Wat moet ek doen as my baba gereeld huil?Antwoord: Troos jou baba deur hul meer gereeld te borsvoed. Babas moet na aan hul moeders gekoester word. Jy kan hiermee help deur ŉ kamer met jou baba te deel. Indien jou baba honger, dors of omgekrap is, sal borsvoeding help om hom of haar te vertroos. Dit is onwaarskynlik dat jy jou baba sal oorvoed indien jy slegs borsmelk gee. Vraag: Is dit goed om vir my baba ander vloeistowwe te gee om te drink?Antwoord: Nee, ander vloeistowwe kan lei tot siektes soos diarree en longontsteking.
Daarbenewens, indien die baba ander vloeistowwe sou inneem, sal hy of sy nie voldoende soog nie, wat kan veroorsaak dat jy dan nie genoeg melk produseer nie.
Vraag: Het my baba nie in warm weer water nodig nie?Antwoord: Nee, die eerste melk (voormelk) bevat baie water en les die baba se dors.
Maak net seker dat jy jou baba gereeld tydens warm weerstoestande voer. Vraag: Wanneer kan ek begin om ander soorte kos vir my baba te voer?Antwoord: Na ses maande kan jy aanhou om soos gewoonlik te borsvoed, maar geleidelik ook ander kosse vir jou baba begin voer. Die baba is eers gereed om te leer om kos te eet teen die ouderdom van ses maande.



