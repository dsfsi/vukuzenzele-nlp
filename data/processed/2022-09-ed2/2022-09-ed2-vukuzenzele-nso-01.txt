Mokgwa o moswa wa go lwantšha bomenetša o hwetša dipoelo

vukuzenzele unnamed

Ntwa kgahlanong le bomenetša e hloka bobedi go nyaka fao go sa tekatekego ga baetapele ba dipolotiki le dihlongwa tša go lwantšha bosenyi tše di ikemego le tše di tsebago mošomo wa tsona.
Ka Polelong ya ka ya mathomo ka ga Seemo sa Naga, ka 2018, ke ile ka ikgafa go fetoša ntwa kgahlanong le bomenetša ka dihlongweng tša mmušo le go lwantšha bomenetša le go kwanela ditheko ka lekaIeng la phraebete ka tsepelelo le maikemišetšo ao a swanago.
Go tloga ka yona nako yeo, re be re šoma ka maatla go maatlafatša le go thekga ditheo tša rena tša phethagatšo ya molao le tše dingwe tše di amegago.
Re ile ra hloma Lekala la Dinyakišišo ka Bolaoding bja Bosekiši bja Bosetšhaba gore bo šome ka bomenetša bjo bogolo le Kgorotsheko ye e Kgethegilego go kgontšha gore go be bonolo gore Lekala la Dinyakišišo leo le Ikgethilego (SIU) le hwetše ditšhelete tše di utswitšwego.
Re fane gape ka thekgo le methopo go dihlongwa tše dingwe tša go lwantšha bosenyi tše bohlokwa tša go swana le Lekala la go Hula Dithoto, Lekala la Melato ya Kgwebo ye e Kgethegilego le Bolaodi bja Dinyakišišo tša Bosenyi bjo bo Beilwego Pele, bjo bo tsebjago bjalo ka the Hawks.
Matsapa a a tšweletša dipoelo.
Ka go dirišana le dihlongwa tše bohlokwa ka lenaneong la toka go bosenyi, Lekala la Dinyakišišo le ngwadišitše melato ya bomenetša ya go feta ye 20 ka ngwageng wa ditšhelete wo o fetilego gomme batho bao ba bego ba gononelwa ba 65 ba pharilwe ka melato. Bona ba akaretša melato ya go amana le go ‘goga mmušo ka nko’ le melato ye mengwe ya bomenetša bjo bo šiišago.
Ka ngwageng wa ditšhelete wo o fetilego, Lekala la go Hula Dithoto le hweditše ditaelo tša go emiša tshepedišo ya dišhelete tša boleng bja R5.4 pilione tšeo di amanago le melato ya bomenetša, fao e lego gore R70 milione e lefilwe ka go Sekhwama sa Khwetšo ya Dithoto tša Bosenyi.
Mo mengwageng ye seswai ye e fetilego, SIU e hweditše ditšhelete le dithoto tša boleng bja R2.6 pilione gomme ya beela thoko di konteraka tša boleng bja  R18 pilione. Palomoka ya melato ye 119 ya go bitša tšhelete ye e fetago  R13 pilione e ngwadišitšwe ke SIU ka Kgorotshgekong ye e Kgethegilego.
Ditiro tša bomenetša ke bosenyi bjo bo hlakahlaka nego go ka di sekiša.
Batho bao ba dirago ditiro tše ba tloga ba tšea matsapa a magolo kudu go khupetša mehlala ya bona. Ba hloma dikhamphani tša dipuku tša ditšhelete go fihla dikgwebišano tša bona tše di sego molaong, gomme ka pela ba fetišetša ditšhelete magareng ga diakhaonte tše ntši, ba fa tshedimošo ya maaka ka ga letseno go ba taolo ya metšhelo ka nageng, gomme, ge e le gore ke bašomi ba mmušo, ba šomiša bagwera le ba leloko go dira dikgopelo tša dithentara go pipa go kgatha tema ga bona.
Se se ra gore mokgwa wo ba taolo ba tla o šomišago go thulana le bosenyi bjo le wona o swanetše go hlaka hlakana kudu go swana le bona bosenyi bjoo.
Ka 2020, re ile ra hloma Lefelo la Kopanyomešomo la Makala a mantši bjalo ka lefelo la go tlala batho la phethagatšo ya mošomo go rarolla melato ya bosenyi ye e beilwego pele, go akaretšwa le bomenetša.
Lefelo le le kopanya mmogo bokgoni bja dinyakišišo bja makala a mmušo a thibelo ya bosenyi le tšhireletšo le bja Lefelo la Bohlodi bja Ditšhelete, leo le hlomago bohlodi bja ditheo tša phethagatšo ya mošomo go bo šomiša ka dinyakišišong tša bona.
Mengwaga ye mebedi go tloga mola Lefelo la Kopanyomešomo le hlo ngwago, mokgwa wa lona wa makala a mantši a ‘go latelela tšhelete’ o tšweleditše dipoelo tše kgolo.
Mo ngwageng wo o fetilego, mošomo wa Lefelo la Kopanyomešomo o thekgile dinyakišišo tša tsogolekobong le bomenetša tše 276. Tšhelete ye e ka bago R659 milione e bušeditšwe Mmušong ka go lota le go hwetša dipoelo tša go hwetšwa ka bosenyi.
Tshepedišo ya tšhelete ye e ka bago R613 milione yeo e hweditšwego ka ditiro tše go belaelwago gore ke tša bosenyi e ile ya emišwa.
Lefelo la Kopanyomešomo mathomong le ile la hlongwa ka maikgafo a go nyakišiša bomenetša bja mabapi le dithendara tše di amanago le COVID .
Mošomo wa lona bjale o katološitšwe go akaretšwa go hlatswa tšhelete, bora dia, tšhomišobošaedi ya ditšhelete, go thekga bogo gelathoko ka ditšhelete le melato ye mengwe ye e šiišago ya ditšhelete.
Mo nakong ye e sa tšwago go feta The Hawks e adile kgatelopele yeo e dirilwe go ke Sehlophatšhomo sa Twantšho ya Bomenetša, yeo Lekala la Kopanyomošomo le bopago karolo ya yona.
Magareng ga ngwaga wa ditšhelete wa 2019 le wa 2022, bagononelwa ba 554 ba ile ba golegwa gore ba dirile bomenetša, gomme go bona ba 142 ba ile ba bonwa molato.
Setlabelo se sengwe se bohlokwa sa bohlodi bja dišhelete ke tekodišišo ya mekgwa ya bophelo yeo e dirwago ke Tirelo ya Metšhelo ya Afrika Borwa (SARS). Ngwageng wo o fetilego, SARS e phethile ditekodišišo tša mekgwa ya bophelo tše 25 tša boleng bja R450 milione ka nakong ya go rarolla go se amane magareng ga letseno leo le begilwego le mokgwa wa bophelo wa motho.
Go molaleng gore magato ao re a tšerego bjalo ka pušo ye a go bušetša sekeng bokgoni, botsebi le seriti sa dihlongwa tšeo di kgathago tema ka ntweng kgahlanong le bomenetša a na le seabe seo se bonagalago.
Mošomo wo o kopa ntšwego wa ditheo tša phethagatšo ya molao ka moka o betha basenyi fao ba kwago bohloko kudu gona: ka dipotleng tša bona.
Ditšhelete tša setšhaba tšeo di utswitšwego le go timetšwa di a utollwa gomme bao ba rwelego maikarabelo a ditiro tše ba sekišwa ke dikgorotsheko tša rena.
Go tšwela pele go maatlafatša matsapa a rena a go fetoša ntwa kgahlanong le bomenetša, ke tsebagatša go thwalwa ga batho go ya ka Lekgotleng la Keletšo Kgahlanong le Bomenetša la Bosetšhaba.
Lekgotla le le tla kopanya mmogo batšeakarolo go ralala le setšhaba go hloko mela phethagatšo ya leano la mmušo la twantšho ya bomenetša. Setheo se seswa se se tla eletša mmušo mabapi le magato a thibelo, bokgoni bja dihlongwa le methopo ye e hlokagalago go thibela go ipušeletša gape ga ditiro tša go goga mmušo ka nko le go fediša boradia le bomenetša ka Afrika Borwa.
Maikemišetšo a rena mafelelong ke go aga dihlongwa tše maatla le tše di tiilego tšeo di ka kgonago go fediša bomenetša le go kgotlelela maitekelo afe goba afe a ka moso a mabapi le go goga mmušo ya nko.
Ge re tšwela pele go aga go dikatlego tše, re na le boitshepo bja gore le ge se se ka tšea nako, batho bao ba utswitšego le go hula methopo ye e bego e beetšwe batho ba tla lebana le ditla morago tša ditiro tša bona.