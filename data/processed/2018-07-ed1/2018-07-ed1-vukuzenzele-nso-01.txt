Setšhaba se keteka kwanelo ya naga ya R21 milione

Siya Miti 

Setšhaba sa Kapa Bohlabela se tlo tšea taolo ya lešoka la diphoofolo ka morago ga gore se hwetše thušo ya mašeleng ka nepo ya go nolofatša lenaneo la taolo ya diphoofolo tša lešoka leo le sepetšwago ke setšhaba.
Setšhaba sa Double Drift kgauswi le Grahamstown se na le batho ba 1 500 go tšwa malapeng a 264. Ba ile ba tlošwa nageng ya bona ke mmušo wa Ciskei ka 1991, go hutelela lešoka la diphoofolo la mothomošweu.
Setšhaba se se hweditše mangwalo a go laetša gore ke beng ba naga ye mo nakong ye e sa tšwago go feta, yeo e bušeditšwego bona go latela lenaneo la kaboleswa ya naga.
Go ya ka Tonakgolo ya Kapa Bohlabela Phumulo Masualle, R21 milione e abetšwe sephetho sa kwanelo ya naga gomme gabjale e abja ka dikgato.
“Ye ke kgato ye bohlokwa go lebeletšwe pabalelo ya tlhago le diphetogo tša beng ba naga. Lešoka le le a hlabollwa gore le phadišane gabotse le mašoka a mangwe a diphoofolo gomme mmušo o thekga setšhaba se ka the-kgo ya mašeleng, ka kabo ya diphoofolo tša lešoka le tlha hlo,” gwa bolela Masualle.
Setšhaba, seo se laolago mmogo lešoka le la diphoo folo le Setheo sa Dirapa tša Diphoofolo le tša Boeti sa ka Kapa Bohlabela (ECPTA) ka fase ga taolo ya Likhayalethu Communal Property Association (LCPA), se hweditše  R6 milione go tšwa go Kgoro ya Merero ya Tikologo go hloma lenaneotlhabollo la ekonomi ya diphoofolo tša lešoka polaseng ya diphoofolo tša lešoka ya dihekthara tše 1 400 yeo e reketšwego sona ka go diriša Kgoro ya Tlhabollo ya Dinagamagae le Peakanyoleswa ya Naga.
Modulasetulo wa LCPA, Mxolisi Ngesi, o boletše gore setšhaba se dirile kleime ya sona ka 1998. Ka 2012, maloko a setšhaba a filwe dihekthara tše 23 500 tšeo go tloga fao di ilego tša tlaleletšwa ka dihekthara tše dingwe tše 1 400 tša lešoka la diphoofolo.
“Re thabile kudu ka ge mafelelong re hweditše se sengwe le se sengwe seo re bego re se nyaka. Mmušo o re file thušo ya mašeleng a go aga mananeokgoparara. Re na le diphoofolo tša lešoka, tše di akaretšago dipitsi tša thaba tše 10, dikgokong tše 15 le diphohu tše 10,” gwa bolela Ngesi, a tlaleletša ka gore dinare le diphala le tšona di tla hwetšwa mo nakong ye e sa fetšego pelo.
O tlaleleditše ka gore setšhaba se hwetša tlhahlo go tšwa go ECPTA go sepetša lešoka la diphoofolo.
“Leano ke go aga mafelo a madulo a baeti a mabedi gomme mo lebakeng le re aga mafelo a mapankalala le lefelo la go fološetša diphoofolo,” gwa bolela Ngesi.
“Ka go aga legora la dikhi lometara tše 10 le keiti ya botsenong, dibaka tša mešomo tše 61 di ile tša hlomelwa setšhaba,” gwa bolela Tona ya Merero ya Tikologo Edna Molewa ka nakong ya ge a efa setšhaba lešoka la diphoofolo semmušo.