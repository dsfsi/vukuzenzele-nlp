Lenaneo la ho matlafatsa mahlatsipa le kgutlisa tshepo 

Owen Mngadi 

Lenaneo la ho Matlafatsa Mahlatsipa la Thohoya ndou (TVEP) le sebetsa ka thata ho kgutlisetsa tshepo ho makala a toka ka boikgathatso ba ona bo tebileng bo reretsweng ho thusa batho ba phonyohileng tlhekefetso ya bong (GBV) le tlhekefetso ya motabo ka ho ba fumantsha ditshebeletso tsa ho thoba maikutlo le kelello. E thehilwe Limpopo dilemong tse fetang tse 20 tse fetileng, TVEP e sebeletsa sepetleleng sa Tshilidzini le sa Donald Fraser ka tlasa Masepala wa Lehae wa Thulamela. Molaodi wa yona a tshwereng Mokobobo, Fhatuwani Manthada, o re lenaneo lena le ikemiseditse ho ruta ho tshwela ka mathe boitshwaro ba tlhekefetso ka motabo, tlhe-kefetso ya bong le tlhekefetso ya bana ka hara setjhaba sa Thohoyandou, hobane mefuta ena ya tlhekefetso e mengata tulong ena. O re nakong e fetileng, dipalopalo tsa botlokotsebe di ne di bontsha hore hona le dinyewe tse ngata tsa tlhekefetso ya motabo Thohoyandou, empa TVEP e nkile mehato ya ho hlaba mokgosi le ho fana ka ditshebeletso tsa ho thoba maikutlo a mahlatsipa bakeng sa ho thibela thohako ena. Jwalo ka ha e le mona lefatshe le tla be le kena letsholong la Matsatsi a 16 Kgahlano le Tlhekefetso ya Basadi le Bana ho tloha ka la 25 Pudungwana ho fihlela ka la 10 Tshitwe, Manthada o re ba kgotsofetse ka tema e seng e kgathilwe ya ho kgothalletsa setjhaba ho utlwisisa ditokelo tsa bona le ho tlaleha botlokotsebe. "TVEP e fumana palo e mahareng a 80 le 100 ya mahlatsipa a merusu ya malapeng kgwedi le kgwedi, athe ho tlalehwa dinyewe tsa tlhekefetso ya motabo tse 45 ho isa ho 50 ka kgwedi," ho bolela Manthada. Ditsha tse nang le lenaneo lena di fa mahlatsipa ditshebeletso tse ngata tse fapaneng, tse kenyeletsang thuso ya tsa molao, tshireletso kgahlano le bahlekefetsi ba bona, ho beha dinyewe leihlo, ho thojwa maikutlo le ho matlafatswa ka ntshetsopele ya tsebo, e leng dintho tse nehang lehlatsipa monyetla wa ho qala botjha. Manthada o bolela hore TVEP e sebedisana mmoho le Sepolesa sa Aforika Borwa, Lefapha la Bophelo le Lefapha la Ntshetsopele ya Setjhaba bakeng sa ho thibela ho sithabetsa maikutlo a lehlatsipa hape ha ba ntse ba bula nyewe. "Dinyeweng tsa tlhekefetso ya motabo, basebetsi ba tlhokomelo ya bophelo le mapolesa ba tla ditsheng tsa TVEP ho tla thusa mahlatsipa ho bula dinyewe kgahlano le bahlekefetsi ba bona, le ho ba fa ditshebeletso tsa ho thoba maikutlo," o rialo. TVEP e fa mahlatsipa bodulo bakeng sa matsatsi a fihlang ho 14, le ha ho le jwalo, ho ka hlophiswa hore a eketswe ha eba tlhekefetso e kenyeletsa lelapa lohle.  “Re na le lekala le matla fatsang, le etellang pele dipuisano le setjhaba le ho 
ruta batho ka ditokelo tsa bona. Re sebeletsa setjhaba se fetang miliyone sa Thohoya ndou le metse e mabapi. Re kgonne ho kgutlisetsa tshepo mme batho ba se ba tshepa ditshebeletso tsa toka ka kamano ya rona le mapolesa," o rialo.Hape TVEP e thehile mesebetsi bakeng sa batho ba 44 ba e sebeletsang mafapheng a fapaneng a akgang la ditjhelete, la taolo ya tsa tshebetso le la tekolo.Le ha e le mona ba fumana tshehetso ya tjhelete e kana ka R90 000 kotara enngwe le enngwe hotswa ho Lefapha la Ntshetsopele ya Setjhaba la Limpopo, TVEP e ne e anngwe ke COVID-19 jwalo ka ha batshehetsi ba yona ka tjhelete ba ikgutse, mme hona ho ile ha ama tshebetso ya mokgatlo ha mpe.Le ha ho le jwalo, Letlole le Thusang Kgahlano le Tlhekefetso ya Bong le Dipolao tsa Basadi le Banana (GBVF), le kgakotsweng ke Moporesidente Cyril Ramaphosa, mmoho le Foramo ya Matjhaba ya Basadi ya Afrika Borwa le balekane ba yona setjhabeng ka Tlhakola monongwaha, di thusitse Lenaneo lena. TVEP ke enngwe ya me kgatlo ya pele e lwantshang tlhekefetso ya bong le dipolao tsa basadi le banana, ya ho fumana tshehetso ya tjhelete. Ka dimiliyone tse 128 tsa diranta tse bokeleditsweng ka dinehelo tsa lefapha la poraefete, letlole la mafapha a mangata, Letlole la Tlhekefetso ya Bong le Dipolao tsa Basadi le Banana le tla thusa le ho tshehetsa ho kenngwa tshebetsong ha Leano la Tshebetso la naha la GBVF. Monongwaha TVEP e abetswe R250 000 mme e tla fumana tshehetso enngwe ya tjhelete bakeng sa 2023. Manthada o re matlole a na a entse ho be bobebe hore ba fihlelle mahlatsipeng a mangata le hore mokgatlo o dule o sebetsa. Murendeni Vhengani (26) o phonyohile tlhekefetsong mme o pholositswe ho mohlankana wa hae wa mehleng ke TVEP . Ena le moradi wa hae a dilemo tse nne ba dutse dikgwedi tse 46 lehaeng la mahlatsipa. Lehae le mo thusitse ho bula nyewe kgahlano le mohlankana enwa le ho kopa tshireletso ya molao. Le ka sena sebaka mohlankana enwa o ntse a le teraeleng.“Ba ile ba nkamohela ka matsoho a mofuthu ka mora ho sotleha dilemolemo. Ke ikutlwa ke bolokehile. Ke ikutlwa ke na le tshepo hape," o rialo.  Modulasetulo wa Letlole la GBVF, Ngaka Judy Dlamini, o itse tshehetso ya ditjhelete bakeng sa mekgatlo e 108 eo dikopo tsa yona di atlehileng e ntse e hlophiswa. Haufinyana lesedi la mokgahlelo o latelang wa ho etsa dikopo o tla fumanwa websaeteng ya Letlole la GBVF: https://gbvf.org.za/



