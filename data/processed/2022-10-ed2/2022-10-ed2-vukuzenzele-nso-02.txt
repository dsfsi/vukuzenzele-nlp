Kabo ya disele tša steme ke mokgwa wa go se be bohloko wa go thuša go boloka maphelo

Kgaogelo Letsebe

Mfundo Mxolisi Ngwenya (30) go tšwa Durban, KwaZulu-Natal ke yo mongwe wa bathobaso ba mmalwa bao ba abago disele tša steme ka nageng.
South African Bone Marrow Registry (SANMR) e bolela gore batho ba bantši bammala ba hloka go ngwadiša bjalo ka baabi ka gore molwetši o na le sebaka se sebotse sa go hwetša disele tša go lebana mo morafeng wa bona. Go ya ka ofisi ya ngwadišo, go 78 000 ya batho bao ba ngwadišitšwego, ke fela 10% ya bathobaso, mola 9.9% e le Maindia gomme 67% ke bathobašweu.SABMR e bolela gore baabi ba bantši ba aba ka tshepetšo ye e bitšwago disele tša steme tša madi tša ka ntle. E bolela gore disele tša steme tšeo di hwetšwago mo ditlhaleng tša marapo le tšona di hwetšwa mading a gago ao a elago. Tshepedišo yeo e dirwago o se wa robatšwa bookelong, gape o sa dirwe karo e a dirwa go hwetša disele tše. Madi a tšewa ka nalete mo letsogong le tee, a fetišwa motšheneng woo o kgoboketšago disele tša steme gomme a bušwa ka nalete ka letsogong la gago le lengwe. Disele tša steme di bohlokwa go fodiša malwetši a madi a go swana le kankere ya madi, go palelwa ga marapo le go palelwa ke go šoma ga ditho tša mmele.
Ngwenya, molaodi wa dipapadi mo Yunibesithing ya Theknolotši ya Durban, o bolela gore o thomile go ithuta ka kabo ya disele tša steme ka 2012 ge SABMR e na le lesolo la temošo mo mabenkeleng a gae. “Nako le nako ke be ke aba madi gomme nako le nako ke ikemišeditše go thuša, ka gona ke ile ka ya go aba.
Go be go le bonolo kudu ka gore ba no tšea sešupo ka ganong gomme ba re ke emele mogala.”Go dirwa diteko ka sešupo seo se tšerwego molo mong wa baabi gomme tshedimošo ya bona ya bolokwa gore ge go ka ba le molwetši yo a nago le tshedimošo ya diteko ya go swana le ya bona yo a hlokago disele tša steme go kgokaganwe le bona.
“Ngwaga wa go feta, ke amogetše mogala wa go ntsebiša gore ba hweditše motho yo disele tša ka di sepelelanago le tša gagwe.
Tshepetšo ya go aba ke ye telele gomme e na le diteko tše 13, go tloga go diteko tša go lekola mmele [go lekola ge motho a se na malwetši] go feletša ka tša go dira diteko tša madi. Ke be ke swanela ke go ihlaba ka nalete ya gona letšatši le lengwe le le lengwe,” a realo. Mošomo ka moka wa go abelana ka disele tša steme o tšea diiri tše tshela go ya go tše seswai.Go nyakega baabi ba bantšiNgwenya o re batho ba swa nela ke go lemošwa gore go abelana ka disele tša steme ga ba hloke go dirwa karo.
O bolela gore ka dinako tše dingwe, setšo ke sona se ganago, seo se thibelago batho go ba baabi.
SABMR e re e tla bolela le baetapele ba setšo le ba sedumedi go ba hlohleletša gore ba bolele le ditšhaba tša bona go aba disele tša steme.
Ofisi ye e re ge bathobaso ba bantši ba ka abelana ka disele tša steme, go ka bolokwa maphelo a batho ba bantši. 