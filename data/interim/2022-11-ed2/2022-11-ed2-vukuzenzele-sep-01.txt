

==================================================================================================================

Page:1

HEALTH Vuk’uzenzele3Dibatsela 2022 Kgatišo 2 GO TŠWA UNION BUILDINGSBokamoso bja rena bo laolwa ke Go nale ditiragalo tše mmalwa tša kantoro ya Mopresidente tša go uša pelo go feta go iketla le bana mesong. Malobanyana mo ke tšwa pulong ya senthara ya tlhalefišo ya bomapimpana ya Little Flower (ECD) gola Bizana kua Kapa Bohlabela fao ke ilego ka iketla le ba bangwe ba baetapele ba kamoso ba naga ya gaborena, ke ba balela le go ba theeletša. Senthara ye e satšo agwa ke mokgatlo wa tlhabollo wa Impande wa ka mo Afrika Borwa ka thekgo ya Setheo sa Nelson Mandela. Ke kgwathile maikutlo ke boikgafo bja bašomedi ba senthara ye ge ba thekga setšhaba le bana ba go tsena go yona. Ba mpoditše tša mehleng ya ge senthara ye e thomišwa, ka fao bašomedi ba bego ba sokolela go hwetša meputso ya bona eupša ba tšwelapele go tla mošomong. Ba mpoditše gape le gore le ge e le gore batswadi ba be ba sa kgone go lefela bana ba bona tefo ya R20, bana ba be ba sa gomišetšwe morago.Boikgafo bja bašomedi ba senthara ye ya ECD bo bohlokwa kudu ka gobane disenthara tša tlhalefišo ya bomapimpana di kgatha tema ye bohlokwa kudu tlhabollong ya setšhaba sa gaborena. Tšona disenthara tše di hwetšagala motsaneng wo mongwe le wo mongwe, toropong efe goba efe le ditoropong ka moka tše kgolo ka mo nageng. Bontši bja tšona di thomilwe ke basadi mo setšhabeng bao ba bego ba sala ba hlokomela bana ge batswadi ba bona ba ile mešomong. Bontši bja tšona disenthara tše di thomile e le dikretšhe goba dise nthara tša go hlokomela bana mosegare. Tše ntši tša tšona di godile mme gabjale di akaretša lenaneothuto la motheo la dithuto tša mehleng ka gare ga ditirelo tša tšona.Bjalo ka mmušo, re tšeere mošomo wa go kaonafatša maemo a tlhokomelo le go dira gore didirišwa di be gona gore disenthara tša ECD di kgone go sepediša ditiragalo tše maleba tša bana go ba lokišetša dithuto tše dumeletšwego ke mmušo. Ka Moranang 2022, re kgonne go šutiša ka botlalo tirelo ya ECD go tšwa go Kgoro ya Tlhabollo ya Leago go ya go Kgoro ya Thuto ya Motheo. Tšhutišo ye e diretšwe go amanya tlhalefišo ya bomapimpana le lenaneothuto la dithuto tše dumeletšwego dikolong kamoka le go aba tlhahlo, thuto le tlhabollo go bašomedi disenthareng tša ECD go potologa naga.Ka baka la gore dithuto tše tša motheo tša bomapimpana di le bohlokwa katlegong ya ngwana morago ga mengwaga ngwaga, Molaophetošwa wa Melao ya Thuto ya Motheo wo gabjale o lego pele ga Palamente o šišinya gore e be kgapeletšo go bana ka moka gore ba tsene disenthareng tša ECD tekano ya mengwaga ye mebedi pele ba thoma Kreiti 1 goba wona Mphato wa Pele. Ke gona mo fao bana ba swanetšego go rutwa, ba ithute ka meraloko le go fiwa setshola se ka bago se tee ka letšatši. Mohola wa disenthara tša go hlalefiša bomapimpa na ga se fela go thuša go lokišetša bana ba naga ya gaborena go atlega dikolong; gape di bohlokwa mo go ithomeleng kgwebo le mo go tlhomeng mešomo. Disenthara tše ke karolo ye bohlokwa ya go hlohleletša ikonomi ya go kgathalelana. Di thuša go tšwetšapele mekgwa ye batho ba iphedišago ka yona, kudududu basading, gomme se sa thuša go hloma mešomo ditšhabeng tše ntši. Nakong ya ge leuba la COVID-19 le aparela naga, disenthara tša ECD di ile tša amega gampe. Dise nthara tšeo di tshepetšego ditefong tša dikolo gore di šome di ile tša šitwa ke go lefela bašomedi ba tšona ebile batswadi ba bantši bao ba lahlegetšwego ke mešomo ba ile ba palelwa ke go ngwadiša bana ba bona. Go rarolla seemo se, mmušo o ile wa hloma Se khwama sa ECD sa Kimollo le sa Tlhomo ya Mešomo go thuša disenthara tša ECD tšeo di lahlegetšwego ke meputso ka baka la leuba la COVID-19 go di kgontšha go kaonafala.Go tlabela bana bao e lego badudi ba naga ye ka tsebo le mabokgoni ao ba a hlokago gore ba kgone go atlega bophelong ke maikarabelo ao ka moka ga rena re swanetšego go a šikara magetleng a rena. Re swanetše go tšwelapele go dira ka fao re ka kgonang ka gona, bjalo ka mmušo, lefapha la praebete le mekgatlo ya go hlabolla setšhaba, go thekga tlhalefišo ya bomapimpana.Ka ditirelo tša yona tše bohlokwa tše e di abago, go sa kgathale gore e ruta bana ba rena, e hlokomelela ba tswadi bao ba šomago bana goba e hloma mešomo go bahlomi ba dikgwebo, ECD e nale seabe se segolo kudu gore re kgone go fihlelela tše ntši tša dinepo tša rena tša tlhabollo.Ka baka la gore gantši ikonomi ya go kgathalelana e šušumetšwa ke basadi, thekgo ye e nale mohola wa go fihla kgojana go lebeletšwe go thuša basadi, kudukudu batho bao kgale ba bego ba phaetšwe thoko setšhabeng, gore le bona ba kgone go ema gabotse ditšheleteng le go kgona go ikema.Bana bao ba lego dise nthareng tše ke bona e tla bago MaAfrika Borwa a kamoso bao ba swanetšego go kgona go laetša mabo kgoni a bona ka botlalo, e be badudi ba bokgoni le ba maemo a godimo.Ba swanetše gore ba kgone go fihlelela ditoro tša bona gore ka moka ga rena re kgone go fihlelela ponelopele ya rena ya mohlakanelwa ya setšhaba sa tokologo, sa go atlega le sa lethabo.
  vgo hlalefišwa ga bopapimpana