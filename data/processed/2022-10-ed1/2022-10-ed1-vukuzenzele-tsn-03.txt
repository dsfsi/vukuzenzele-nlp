Go kgaratlhela go aga naga ya Aforika Borwa e e neelang ditshwanelo tsa botho seriti

vukuzenzele unnamed

Ka la bo 12 Lwetse 1977, Stephen Bantu Biko o ne a bolawa a tswaletswe kwa kgolegelong ya Pretoria Central Prison.  O bolailwe ka polao e e tlhokang seriti, e leng sona selo se se neng se tlhotlheletsa mogopolo wa gagwe wa gore bathobantsho ba bule matlho ba itse gore le bona ke batho. Fa re dirisa mafoko a rramolao yo e neng e le mmueledi wa lapa la gagwe e bong Rre Sydney Kentridge, o ne a tlhalosa a re “o tlhokafetse setlhogo a le esi a kudupane mo metsheng o o adilweng mo fulurung ya matlapa ka fa teng ga kamotshana ya kgolegelo”.Le jaanong morago ga dingwaga tseno tsotlhe e santse e le kutlobotlhoko e e seng kana ka sepe fa re gopola gore kana Steve Biko o ne a na fela le dingwaga di le 30 fa a ne a bolawa. O ne a isiwa maotwanahunyela a santse a le monnye ke bao ba neng ba boifa gore megopolo ya gagwe e e neng e na le maatla e bile e ratega e e ka ga boipuso jwa mothomontsho le matsapa a gagwe a go dira gore monna wa mothomontsho le mosadi wa mothomontsho ba ipele ka seo e leng sona le go nna le seriti gonne seno se ne se ba tshosa mo go maswe.O tlhokafetse a ise a bone seo a neng a se bitsa ‘bokamoso jo bo benyang’, se diragala mo batho ba tshelang jaaka batho. Fa a ne a kwala ka kgopolo eno o ne a re: “Go tla goroga letsatsi leo re tla neelang Aforika Borwa mpho ya go di phala tsotlhe go rwesa baagi ba naga seriti.”Fa re ne re fenya kgololesego ya rona mo ngwageng wa 1994, re ne re itse sentle gore go fenya tshwanelo ya go letlelelwa gore le rona re nne le seabe mo ditlhophong e ne e le karolonyana e le nnye fela ya go fenya kgaratlhelo ya rona ya go nna le seriti.Jaanong temokerasi ya rona e setse e na le dingwaga di le 28, mme re santse re tobane le dikgwetlho tse dintsi tse di jaaka tshokolo, botlhokatiro le go se lekane re se meno. Ka ntlha ya seno, re iphitlhela go le gantsi re sa bone le gore ko re tswang go kgakala jang mo go diragatseng dintlha tse di botlhokwa tseo Molaotheo wa naga ya rona o ikageletseng mo godimo ga tsona tseo di ikaegileng ka megopolo le dithuto tsa ga Steve Biko.Ka ngwaga wa 1977, puso e e setlhogo e e neng e busa ka nako eo e ne ya bolaya o mongwe wa baeteledipele ba naga ya rona ba e neng e le baganka ka go mo tima dijo, metsi le ditirelo tsa kalafi ya tshoganyetso tse a neng a di tlhoka ka nako eo ka ntlha ya fa sepodisi sa puso ya tlhaolele se ne se mo ntshitse dikgobalo tse di masisi fa se ne se mo keteka.Morago ga dingwaga di le 20, ka ngwaga wa 1997 Kgotlatshekelo ya Molaotheo e ne ya rebola katlholo e e reng go diragatsa ditshwanelo tse di botlhokwa tsa moagi yo mongwe le yo mongwe mmogo le go kgaratlhela ditshwa nelo tsa bona mo botshelong le mo go itireleng letseno ke selo se se botlhokwa thata mo setšhabeng seo se itsayang e le se se dumelang mo temokerasing seo maitlhomo a sona e leng go busetsa seriti sa bao ba latlhegetsweng ke seriti sa bona.Gompieno ka fa nageng ya Aforika Borwa, re samagane le go dira gore re diragatse ditshwanelo tse di botlhokwa tsa moAforika Borwa mongwe le mongwe gore ba kgone go tshela botshelo jo bo nang le maemo jo bo senang malwetselwetse, jo bo senang khuma nego le jo bo senang tshokolo.Ditheo tsa temokerasi di atlegile mo go diragatseng dipholisi tsa go busetsa seriti sa bao ba neng ba latlhegetswe ke seriti bao e leng bona batho ba bantsi ka fa nageng eno ka go ba isa sekolong, go ba abela ditirelo tsa kalafo, go ba agela dintlo le go ba tlamela ka ditirelo tse di botlhokwa.Gompieno ka fa nageng ya Aforika Borwa ke tshwanelo e e botlhokwa ya motho mongwe le mongwe go iponela maemo a thuto e e nang le seriti. Puso e dira dipeeletso mo thutong ya bomapimpana (ECD), go dira gore bana ba nne le bokgoni jwa go ithuta ba sa le bannye, mmogo le go ba rola boima ba tshokolo ka sekema sa go fepa bana ba sekolo go dira gore bana bano ba kgone go tobana fela le dibuka tsa bona gore ba kgone go ntsha dipholo tse dintle tse ba ka di kgonang.Ka ntlha ya Sekema sa Naga sa go Thusa Baithuti ba Ditheo tsa Thuto e Kgolwane ka Ma tlole a go ya Sekolong mmogo le ka ntlha ya tse dingwe tsa dikgato tse dintsinyana tse di farologaneng tse puso e di tsayang, bašwa ba maAforika Borwa ba le bantsi go tswa kwa malapeng a a dikobodikhu tshwane ba kgonne go ka nna dingaka, batlhankedi ba molao, barutabana, borasaense, badiri ba ditiro tsa diatla le baitshimololedi ba dikgwebo.Puso e thusa baagi ba naga eno ba ba sokolang le ba ba tlhokang ka letsholo la megolo ya gore ba kgone go iphedisa mmogo le ka go ba naya ditiro ka go ba thapa mo matsholong a go direla setšhaba.Mo pusong ya Aforika Borwa wa tlhaolele eo e bolaileng Steve Biko, batho ba ne ba tseetswe ditshwanelo tsa go ntsha maikutlo a bona mo phasala tseng e bile go tsaya karolo mo dipolotiking e ne e le sebe se sekgolo se se ka dirang gore o tshwariwe kgotsa o diriwe selo se se bosula le go feta.Mo nageng ya Aforika Borwa gompieno bašwa ba e leng bankane ba Steve Biko kgotsa ba bannye go feta ka fao a neng a le ba kgona go lwela ditshwa nelo tsa bona mo go seo ba dumelang gore se botlhokwa, ba kgona go simolola mekga tlho ntle le go boifa kgotsa go tshaba gore ba ka kgariediwa kgotsa ba kobiwa mo ba nnang teng. Ditshwanelo tsa go ntsha maikutlo a gago mo phasalatseng le go tsenela mokgatlo mongwe le mongwe, ditshwanelo tsa go bolotsa megwanto le ditshwanelo tsa go tshwariwa ka go tshwana mo pele ga matlho a molao ke ditshwanelo tseo di sireleditsweng gore di tswele batho botlhe molemo.Re le naga re tswa kgakala mo go diragatseng kgang ya go busetsa batho seriti, e leng selo se Steve Biko a neng a beile pelo ya gagwe thata mo go sona. Le fa go le jalo, go santse go na le dilo di le dintsi tse re santseng re tlhoka go di dira.Matshelo a le dimilione tsa MaAforika Borwa a santse a tshwana le a mo nakong e e fetileng jaaka ba retelelwa ke go tshela botshelo jo ba neng ba ipatlela bona jo bo ba tshwanetseng ka ntlha ya fa ba sena ditiro, dintlo, motlakase kgotsa metsi a dipompo, jaaka ba sena lefatshe, bokgoni kgotsa ditšhono. Ke ka ntlha ya seno re bonang puso e ntse e tshwarisane tiro eno le badirisanimmogo mo mererong ya loago go dira gore re nne le ikonomi e botlhe ba nang le seabe mo go yona, e e tla kgonang go tlhola ditiro, go dira gore dikgwebo di ntshe ga tshwene mmogo le go lwantshana le tshokolo le khumanego.Fa re tsaya tsiya lefa leo Steve Biko a re sietseng lona mo botshelong jwa gagwe, re ka ikgopotsa boikuelo jo a neng a bo dira jwa gore batho e tshwanetse e nne bona ba ba itseelang ditshwetso mo matshelong a bona ka tokologo e ba batlang go e bona. Boikuelo jono le go na jaanong bo santse bo le botlhokwa fela jaaka bo ne bo le mo nakong e e fetileng.Re tshwanetse go tsepamisa mogopolo thata mo go rarabololeng dikgwetlho tse re tobaneng le tsona gore re kgone go nna le setšhaba se tokologo le tekatekano e leng dilo tsa boammaruri mo go sona. Yo mongwe le yo mongwe wa rona o tshwanetse go nna le seabe mo go diragatseng seno ka go sola mosola ditshwanelo tsa rona tse di botlhokwa tse di leng mo Molaotheong wa rona gore re kgone go nna le Aforika Borwa yo a senang tshokolo le khumanego, yo a se nang tlhabologo e e sa lolamang le yo a se nang bogodu le tirisodikgoka.Ka mafoko a boikuelo jwa ga Steve Biko, tla re gateleng pele ka bogatlhamela masisi le ka mafolofolo a go lwela botho jwa nnete jaaka e le selo se rotlhe re se batlang.
 