A re thekgeng maphodisa gore Afrika Borwa e bolokege

vukuzenzele unnamed

Go nale tlalelo le pefelo tše golelago godimo setšhabeng ka maemo a bosenyi ka mo nageng ya gaborena.
  Tiragalo ye hlagilego maloba nyana mo ya go hulwa le go katwa ga basetsana ba seswai ke sehlopha sa banna gola Krugersdorp e hlotše pefelo setšhabeng ka moka le go hlohleletša magato a go ba le mošito kgahlanong le dihlophana tša meepo ye sego molaong tša go ihlama ka dibetša tšeo di šomang lefelong le.Ditebogo di lebišwa go ba Ditirelo tša Maphodisa a Afrika Borwa ka magato a bona a mošito mo dibekeng tše tharo tša go feta go phenkgišana le ditiragalo tša go kata ka sehlopha le bosenyi mo lefelong le. Le ge go le bjalo, setšhaba se tloga se laeditše gore e se be fela bosenyi bja maemo a godimo bjo mafelelong bo tšeelwago magato kgahlanong le go gataka molao.Nnete ke gore go nale ditlhotlo tše hlobaetšago kudu tšeo dilebaganego le sephodisa sa Afrika Borwa eupša re šoma ka thata go di fenya.Go swana le dikgoro tša mmušo ka moka, Ditirelo tša Maphodisa a Afrika Borwa le tšona di angwa gampe ke ditlamorago tša seemo sa go se leše di wela sa matlotlo a naga ye, mengwaga ye mmalwa ya go hlaelela ga bašomi le go gogwa ga mmušo ka nko. Se sengwe gape, maphodisa le bona ba šoma maemong a šoro fao nako tše dingwe ba gapeletšago ke seemo go nkgišetšana mahwafa le dikgaruru, dikgobalo goba ona mahu.Ge re sena lebotho la maphodisa la go tia, la bokgoni le la go tseba mošomo, bosenyi ka mo Afrika Borwa bo ka se tsoge bo fedile. Tlhaelelo ya bašomi ka gare ga SAPS ke ye nngwe ya hlobaboroko yeo sale ya hlagišwa pegong ya Sehlopha sa Ditsebi sa go šetšana le Megwanto ya Mosegamanye 2021, yeo gabjale e tšeelwago magato go tla ka tharollo.Morago ga gore seemo seo se tieletšego se boetšwe sekeng go boetapele bja SAPS, šedi ya rena gonabjale ke go šogašogana le tlhaelelo ya maphodisa yeo e dirilego gore mabotho a rena a phethagatšo ya molao a ikhwetše a se a itokišetša go mekamekana le ditiragalo tša kgwedi ya Mosegamanye ngwageng wa go feta.Tlhaelelo ya bašomi le go hloka tlhahlo ya maleba di bile le ditlamorago tše mpe tlhapetšong ya setšhaba le ka Lekaleng la Maphodisa la go šogašogana le Megwanto.Mmušo o lokolotše tšhelete ya go goketša baithutelabophodisa ba baswa ba 12 000, ebile sehlopha sa mathomo se gare se fiwa tlhahlo ya motheo. Diyuniti tša SAPS tša Megwanto ya Setšhaba di tla amogela maloko a tlaleletšo a 4 000 ngwaga wo, ebile dipeakanyo di gare di a dirwa go hlahla maloko a mangwe ka tsela ye maleba.Ka go ithuta go tšwa ditiragalong tša Mosegamanye ngwaga wa go feta, re šoma ka thata go kaonafatša tšhomišanommogo magareng ga mabotho a phethagatšo ya molao le inta steri ya tšhireletšego ya praebete phenkgišanong ya rena kgahlanong le bosenyi.Re swanetše go šoma bjalo ka monwana le lenala le bakgathatema ka moka, go akaretšwa dikgwebo, gore methopo ka moka le bohlodi bja bosenyi di abelwe ka go lekalekana go kaonafatša bobedi polokego ya setšhaba le go šogašogana le bosenyi bjo bo šwalalantšhago ditiragalo tša ikonomi.Mohlala wa se ke tšhomišanommogo magareng ga Ditimela tša Merwalo tša Transnet le SAPS go lwantšhana le bohodu bja mananeokgoparara le go senywa ga megala ya mohlagase ka boomo. Mohlala wo mongwe wa tšhomišanommogo ke magareng ga baletakgoro ba moepo, baletakgoro ba praebete le SAPS go lwantšha bohodu bja dimetale tša majabajaba.Ka baka la maitekelo a a mohlakanelwa, re bona mošomo o gatela pele diprofenseng tša go swana le Mpumalanga le Limpopo tšeo e bego e le hlobaboroko ye kgolo ka seemo sa tšona sa go se laolege ka baka la ge dimetale tšeo di utswitšwego di ile tša išwa mebarakeng ya mešikašika ka dinageng tša mošola.Ka diyuniti tša yona tša bosetšhaba tša go lwantšha bosenyi, SAPS e be e gatela pele go lwantšha dihlopha tša bosenyi tša go ipopa, go akaretšwa le dihlopha tša go gweba ka diokobatši, dihlopha tša bosenyi ka kakaretšo le meepo ye sego molaong.SAPS e gare e hloma sehlophatšhomo go šogašogana le meepo ye sego molaong, go bapa le dihlophatšhomo tše dingwe tša go swaragana le go tšewa ga tšhelete ka kgang mafelong a kago, bohodu bja koporo le dikheibole, le go  utswiwa le tshenyo ka boomo ya mananeokgoparara a ikonomi.Ntle le diphenyo tša tlhapetšo ya go ba le mohola ya sephodisa go šogašogana le bosenyi bja ikonomi, mošomo wo boimaima wa SAPS wa go swaragana le boseyi ka kakaretšo o fela o hlaetšwa mahlo.Mo ngwageng wa go feta wa ditšhelete, go fa mohlala, Lekala la Dinyakišišo tša Bosenyi la SAPS le file dikahlolelo tša bophelo ka moka tše 206 kgahlanong le babonwamolato ba 209, tše 154 tša tšona e be e le tša polao le go kata. Diyuniti tša SAPS tša Dikgaruru tša ka Malapeng, Tšhireletšo ya Bana le Melato ya tša Thobalano di file dikahlolelo tša bophelo ka moka tše 356 kgahlanong le babonwamolato ba 266. Ka diphuruphutšo tša go lota mehlala ya babelaelwa, go golegilwe batho ba go feta 13 000.Ka baka la maemo a godimodimo a bosenyi setšhabeng sa gaborena, nnete ke gore go sana le tše ntši tše swanetšego go dirwa. Le ge go le bjalo, dipalopalo tše di laetša gore badirabosenyi ba bantši ba gare ba golegwa le go sekišwa go fihla mafelelong. Ba ka se dumelelwe go phonyokga letsogo la molao.Lebotho la Sephodisa sa Afrika Borwa la Nyakišišo ya Melato ya Maemo a Godimo, la go tsebega ka di-Hawks, le fihleletše dinepo tša lona ka moka ngwageng wo fetilego wa ditšhelete, gomme dipoelo tša gona ebile go golega le go phara batho ka melato, go amogwa ga thoto, ditaelo tša kgorotsheko tša kiletšo le tša kamogo le ditaelo tša kgoro tsheko ka kamogo ya thoto ya boleng bja dimilione tša diranta. Godimo ga bao ba golegilego le go pharwa melato ke di-Hawks go akaretšwa ba meepo ye sego molaong, tshenyo ya diphaephe tša dibešwa, go swara poo dikoloi tša go tsamaiša tšhelete le go bolaya maphodisa.Lekala la di-Hawks le thomile mošomo le Lebotho la NPA la Dinyakišišo melatong ye tšwago khomišeneng ya dinyakišišo tša go gogwa ga mmušo ka nko.SAPS e thekga twantšho ya dikgaruru tša go ikala ka bong, ditišing tše dingwe le tše dingwe tša maphodisa e hloma diphaphoši tšeo di thekgago batšwasehlabelo go lokologa gape e phethagatša le dithendara tša go reka didirišwa tša go batamela seripa sa milione tša go kgoboketša bohlatse tšeo di swanetšego go abelwa ditiši tša maphodisa. Maphodisa ba ka se atlege ka ntle le tšhomišano ya setšhaba. Ka lona lebaka le, re beile šedi ya rena godimo ga go oketša palo ya Dihlopha tša Badudi tše di Šomišanago le Maphodisa (CPF) go kaonafatša bobedi dikamano tša maphodisa le tša setšhaba.Ditheto di lebišwa go batho setšhabeng bao ba tšeago maikarabelo a go dira gore mafelo a bona a bolokege ka go hlapetša mebila, go dira masolo a temošo ya bosenyi le tše dingwe tša ditiragalo.Ka go šomiša pego ya Sehlo pha sa Ditsebi bjalo ka motheo wa go hlama ka leswa kgoro ye, re gare re beakanya ka leswa le go fetola merero ya didirišwa, go kaonafatša mabokgoni le go maatlafatša mabokgoni a phethagatšo ya molao mafa pheng ka moka.Go ba lephodisa, o kaba o le monna goba o le mosadi, e tloga e le mšomo wo boima kudu, wa go šoma ka fase ga kgatelelo le wo šoro ka mo nageng, ebile gantši ke mošomo wo batho ba se nago tebogo ya bjona. Le ge e le gore poulelo ya batho setšhabeng ka bosenyi e ya kwešišagala, ke madimabe gore poulelo ye ya bona e dira gore maphodisa a bonwe bjalo ka batho ba babe, mola ba tšwelapele go re hlankela le go re šireletša.Ka baka la ge mmušo o šoma ka thata go nea maphodisa didirišwa tše maleba, tlhahlo le ditekanyetšokabo tša go phethagatša mešomo ya bona, ke dira boipiletšo go MaAfrika Borwa ka moka go tsenela maitekelo a go dira gore mebila ya rena le setšhaba sa rena e se be le bosenyi.A re thabeleng mošomo wo boima wo dirwago ke maphodisa a rena le go ba fa thekgo ka botlalo go dira gore Afrika Borwa e be naga ya go bolokega.