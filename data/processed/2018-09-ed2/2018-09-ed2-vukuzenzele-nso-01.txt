Go ngwadiša manyalo a setšo go šireletša malapa

Dale Hes

Mo Afrika Borwa, manyalo a setšo ke karolo ye e amogelwago ya ditšo le bohwa.
  Le ge go le bjalo, go bohlokwa go lemoga gore manyalo a a swanetše go sepetšwa ka toka le semolao, gore ditokelo tša monna le mosadi di šireletšege.
Molaodi wa tša molao wa Khomišene ya Tekatekano go ya ka Bong, Marissa van Niekerk, o hlaloša manyalo a setšo le dintlha tše bohlokwa tšeo ba tho ba swanetšego go di tseba.
Vuk: Manyalo a setšo ke eng?MvN: Manyalo a setšo a dirwa go ya ka ditlwaelo le ditirišo tšeo di latelwago ka setšo ke maAfrika Borwa.
Vuk: Manyalo a a swanetše go latela melao efe?MvN: Manyalo a setšo a laolwa ke Molao wa Temogo ya Manyalo a Setšo, Molao wa 120 wa 1998. Dinyakwa tše di latelago di swanetše go fihlelelwa:
■ Batho ba babedi ba swanetše go dumela gore ba a nyalana. 
■ Banyalani ba babedi ba swanetše go ba mengwaga ya ka godimo ga ye 18, ka ntle le ge batswadi goba bahlokomedi ba semolao ba neelana ka tumelelo ge yo mongwe goba banyalani ba babedi e le ba bannyane.
■ Lenyalo le swanetše go ngwadišwa Kgorong ya Merero ya Selegae mo dikgweding tše tharo go šireletša dikgahlego tša banyalani, bana le maloko a lapa ge go e ba le tlhalano goba lehu.
■ Ge lenyalo le ngwadišwa, banyalani ba swanetše go neelana ka dikhophi tša ditokomane tša bona tša boitsebišo, le kwano ya magadi (ge e le gona). Go swanetše go ba le hlatse e tee go tšwa lapeng le le ngwe le le lengwe.
■ Monna yo a nyetšego a nyaka go tsena lenyalong la bobedi le mosadi o mo ngwe o swanetše go dira kgopelo go kgorotsheko.
■ Batho bao ba lego ka ma nyalong a semmušo ba kase tsene manyalong a setšo.
  Molao wa Temogo ya Manyalo a Setšo o laetša gore batho bao ba nyalanego ba na le ditokelo tša go lekana bjalo ka monna le mosadi.
Vuk: Manyalo a setšo a ka ba le mathata afe?MvN:  Go se ngwadišwe ga manyalo go hlola mathata a magolo. Ngwadišo e neelana ka bohlatse bja gore lenyalo le gona, gomme go boima go hlatsela gore lenyalo leo le sego la ngwadišwa le gona. Se se tlo ama bokgoni bja kgorotsheko bja go šireletša ditokelo ša banyalani ge ba hlalana, bohwa bja dithoto tša mohu le ditokelo tša bana le maloko a lapa.

Taba ye nngwe ya go kgonega ke gore banyalani lenyalong la setšo gantši ba gakantšha tlhalano le karogano. Go bohlokwa go laetša gore ke kgoro ya tsheko ye e lego tikologong fela ye e ka neela nago ka tlhalo. Banyalani bao ba aroganago ka tsela ye e sego ya semolao ba ka se holwe ke melao ya semolao ya go laola phetšo ya lenyalo .