Bjala bo ka ba kotsi bophelong bja ngwana yoo o mo imilego

vukuzenzele unnamed

Basadi ba baimana ba na le maikarabelo a gore ba se nwe ka baka la gore bjala bo ka hlola bolwetši bjoo bo amago tlhabologo ya ngwana.Se ke go ya ka Motlatšatona wa Tlhabollo ya Leago, Hendrietta Bogopane-Zulu yoo a tsebagaditšego lenaneo la tshebotšo la 9-9-9 Foetal Alcohol Spectrum Disorder (FASD).Maikemišetšo a lesolo le ke go hlohleletša ditšhaba go thuša go šireletša masea ao a sešogo a belegwa ka go ruta batho, kudu basadi bao ba lego mengwageng ya go dira bana, ka ga dikotsi tša go nwa mola ba imile goba ba nyantšha. “Go bohlokwa gore basadi ka moka bao ba imilego mmogo le bao ba nyakago go bona ba belega bana bao ba phetšego botse ba efoge go nwa bjala. Kotsi yeo e hlolwago ke FASD ke ya go ya go ile ebile ga e dirolloge, gomme bana bao ba belegwa go ba na le bolwetši bjo ba ba le mathata ao a amago mmele le monagano,” gwa realo Motlatšatona Bogopane-Zulu nakong ya tsebagatšo. Yena o tlaleleditše ka gore Afrika Borwa e tsebega ka go ba le bothata bja go nwa bjala kudu, gomme naga ye e gareng ga dinaga tšeo di nwago bjala gampe lefaseng. Motlatšatona Bogopane-Zulu o sa tšwa go etela dikarolo tšeo di fapafapanego tša naga a ruta basadi ka ga dikotsi tša go nwa ba imile, e le karolo ya lesolo la 9-9-9 FASD.Ge a be a le Boitekong ka Rustenburg ka profenseng ya Leboa-Bodikela, o boditše badudi ba fao gore maemo a tšhomišompe ya bjala ka lekeišeneng leo a a tšhoša. Moimana wa kgwedi tše nne yoo gape e lego modudi wa Boiketlong, Basetsana Tlalang (28), yoo a tsenetšego le lengwe la masolo, o rile o lesitše go nwa ka botlalo ge a se no lemoga gore o imile, gomme a be a re o tsenela disešene tša tshedimošo ya pele ga pelego kliniking. Yena o hlohleleditše baimana ba bangwe go lesa gonabjale go nwa bjala le go lesa go šomiša diokobatši. Motlatšatona o seboditše badudi gore ga go na phekolo e itseng yeo e ka fodišago malwetši a go hlolwa ke bjala – tsela e tee feela ya go a thibela ke go lesa go nwa nakong ya ge motho a imile. O hlohleleditše baimana bao ba nago le bothata bja go palelwa ke go lesa go nwa go etela kliniki ya kgauswi le bona go hwetša thušo.