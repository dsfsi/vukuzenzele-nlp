Program vir bemagtiging van slagoffers herstel hoop

Owen Mngadi 

Die Thohoyandou  slagofferbemagtigings program (TVEP) poog om hoop en vertroue in die regstelsel te herstel met intensiewe inisiatiewe wat daarop gemik is om slagoffers van geslagsgebaseerde geweld (GGG) en verkragting by te staan deur hulle van die nodige psigososiale dienste te voorsien. Die TVEP , wat 20 jaar gelede in Limpopo gestig is, is werksaam in die Tshilidzini-hospitaal en Donald Fraser-hospitaal in die plaaslike Thulamela-munisipaliteit. Die waarnemende direkteur, Fhatuwani Manthada, sê die program is daarop gemik om ŉ gesindheid van geen verdraagsaamheid teenoor seksuele aanranding, GGG en kinder mishandeling te vestig onder die inwoners van Thohoyandou, aangesien sulke voorvalle veral in hierdie area voorkom. Hy sê dat misdaadstatistiek in die verlede veral aangedui het dat daar baie verkragtings in Thohoyandou voorkom; daarenteen het die TVEP het groot vordering gemaak in bewusmaking en die voorsiening van traumaberadingsdienste om die skade te beperk. Manthada sê die program is tevrede met die vordering wat gemaak is om inwoners te help om hul regte te verstaan en misdaad aan te meld, met die wêreld wat die veldtog van 16 Dae van Aktivisme van Geen Geweld teen Vroue en Kinders van 25 November tot 10 Desember gedenk. “Die TVEP ontvang tussen 80 en 100 slagoffers van huishoudelike geweld elke maand, terwyl 45 tot 50 verkragtingsgevalle maandeliks aangemeld word,” sê Manthada.Die program se eenstop sentrums bied ŉ wye verskei denheid dienste aan slagoffers, insluitend toegang tot regshulp, beskerming van slagoffers teen hul aanvallers, monitering van hofsake, asook berading en bemagtiging deur vaardigheidsontwikkeling om sodoende die slagoffers te help om ŉ nuwe begin te maak.Manthada sê dat die TVEP in noue samewerking met die Suid-Afrikaanse Polisiediens, Departement van Gesondheid en 
Departement van Maatskaplike Ontwikkeling betrokke is om te voorkom dat die slagoffers sekondêre trauma opdoen tydens die proses om ŉ saak aan te meld. “In verkragtingsake kom gesondheidsorgwerkers en die polisie na die TVEP-sentrums om slagoffers by te staan om  kriminele sake teen die oortreders aanhangig te maak en ook om beradingsdienste te verskaf,” sê hy. Die TVEP kan slagoffers tot 14 dae akkommodeer, alhoewel die reëling verleng kan word in gevalle waar die hele familie of kinders betrek word.  “Ons het bemagtigingseenhede wat openbare dialoog voer en mense oor hul regte opvoed. Ons bedien meer as een miljoen inwoners van Thohoyandou en omliggende gebiede. Ons het dit reggekry om hoop te herstel en mense het nou weer vertroue in die regstelsel weens ons verhouding met die polisie,” sê hy. Die TVEP het ook werk geskep vir 44 mense wat in verskeie departemente werk, waaronder finansies, menslike hulpbronne en evaluasie. Ten spyte van die feit dat die TVEP deurlopende finansiering van R90 000 kwartaalliks van die provinsiale departement van gesondheid van Limpopo ontvang, is dit wel deur KOVID-19 geraak aangesien baie skenkers kop uitgetrek het en dit dus die organisasie se operasionele prosesse negatief beïnvloed het.Die Reaksiefonds vir Slagoffers van Geslagsgebaseerde Geweld en Vrouemoord, wat deur president Cyril  Ramaphosa op die been gebring is tesame met die Internasionale Vroueforum van Suid-Afrika en maatskaplike vennote, het egter in Februarie vanjaar die program ondersteun. Die TVEP was van die eerste groep organisasies wat hulle teen GGG beywer wat finansiering ontvang het. Met die somtotaal van  R128 miljoen wat ingesamel is danksy bydraes uit die privaatsektor se multisektorale fonds sal die GBVF-fonds help met die implementering en bystand van die Nasionale Strategiese Plan vir GGGV en dit ondersteun. Daar is R250 000 aan die TVEP toegeken vir die huidige finansiële jaar en dit sal verdere finansiering vir 2023 ontvang.Manthada sê die fondse het die TVEP in staat gestel om na meer slagoffers uit te reik en ook om die organisasie se lopende koste te dek. Murendeni Vhengani (26) is ŉ oorlewende wat deur die TVEP van haar eks-kêrel, wat haar misbruik het, gered is. Sy, tesame met haar vierjarige dogtertjie, het 46 maande by die sentrum deurgebring nadat sy van haar kêrel ontsnap het. Die sentrum het haar gehelp om ‘n klag teen haar eks-kêrel te lê en ŉ beskermingsbevel te verkry. Die kêrel se verhoor is nog aan die gang. “Hulle het my met oop arms verwelkom na baie jare van swaarkry. Ek het veilig gevoel. Ek het weer my selfvertroue herwin,” het sy gesê.  Die voorsitter van die GBVF-fonds, dr. Judy Dlamini, sê finansiering vir 108 organisasies wat se aansoeke suksesvol was, word tans verwerk. Inligting oor die volgende rondte aansoeke sal spoedig op die GBVF-fonds se webblad beskikbaar wees: https://gbvf.org.za/.