Dikopo tsa go enngwa nokeng ka matlole a go ya sekolong mo ngwageng wa 2023 tsa NSFAS di butswe

vukuzenzele unnamed

Dikopo tsa go enngwa nokeng ka matlole a go ya sekolong mo ngwageng wa 2023 tsa Sekema sa Naga sa Thuso ya Baithuti ka Ditšhelete tsa go Tsweletsa Dithuto (NSFAS) di butswe.Tona ya Thuto e Kgolwane, Saense le Boitshimololedi, Ngaka Blade Nzimande, o dirile kitsiso eno sešweng jaana fa a ne a tshwere kopano le bobega kgang.Tona Nzimande a re mono ngwaga go tserwe tshweetso ya gore dikopo di bulelwe ka pele go gaisa mo ngwageng yo o fetileng, maitlho e le go neela bao ba batlang go tsenya dikopo nako e ntsi e ba e tlhokang gore ba kgone go romela dikopo tsa bona mmogo le ditokomane tse di tshegetsang dikopo tsa bona.Fa a ne a sedimosetsa setšhaba ka seo letlole la NSFAS le se dirileng mo ngwageng wa dithuto wa 2022, Tona Nzimande o rile madi a le kanaka R43 bilione a neetswe sekema seno gore se duelele dithuto tsa bao se ba thusang, mmogo le go ba neela le madi a dijo le a dipalangwa, mmogo le a dibuka le didirisiwa tse dingwe tsa go ithuta.O tlhalositse gore ba amogetse dikopo di le 985 672 mme mo go tsona di le 140 636 ke tse di sa atlegang go ka bona thuso.Mo dikopong tse di amogetsweng tseo, di le 739 526 di amogetswe gore di tla amogelwa ka botlalo fa fela beng ba tsona ba ka kgona go finyelela go ikwadisa le ditheo tsa thuto e kgolwane tse ba dirileng dikopo mo go tsona.“Bontsi jwa dikopo tse di sa atlegang selo se segolo se se dirileng gore di se atlege ke ka ntlha ya gore badiradikopo ba tsona ga ba felegetsa dikopo tsa bona ka ditlankana tsa bopaki jo bo tlhokagalang; ba bangwe letseno la malapa a bobona le feta leo le beilweng; ba bangwe ke ka ntlha ya gore ba setse ba na le lekwalo la thuto e kgolwane le ba le dueletsweng ke NSFAS mme ka jalo ga ba sa dumelelwa go ka duelelwa dithuto tsa lekala la kholeje ya TVET,” Tona Nzimande o tlhalositse jalo.Go ya ka tshedimosetso e e leng teng mo webesaeteng ya NSFAS, go simolola ka ngwaga wa dithuto wa 2021, NSFAS ga e sa tlo tlhole e duelela dithuto tsa bao ba godisang maemo a bona a thuto ya morago ga go konosetsa dithuto tsa ntlha tse digolwane. Fano go buiwa le ka disetifikheiti, ditipoloma, ditekerii, ditekerii tsa masetase le tsa Bongaka tsa maemo a thuto ya morago ga go konosetsa dithuto tsa ntlha tse digolwane.Seno se raya gore sekema seno se duelela lekwalo le le lengwe fela la thuto e kgolwane e leng Tekerii ya Ntlha.
 Go tokafatsa thulaga nyo ya go dira dikopoMo go lekeng go tokafatsa thula -ganyo ya bona ya go dira dikopo go dira gore e nne bonolo go dirisiwa ke badiradikopo, Tona Nzimande a re monongwaga NSFAS e tlile ka dikarolo di le dintsinyana tsa go tokafatsa thulaganyo eno go dira gore go nne bonolo go dira dikopo.A re thulaganyo ya NSFAS ya go dira dikopo mo inthaneteng sebopogo sa yona se fetotswe maitlhomo e le go dira gore e se kopakopanye ditlhogo tsa badiradikopo mmogo le go dira gore e se farologane go le kalo le dithulaganyo tse dingwe tse badiradikopo ba tlwaetseng go di dirisa go tshwana le WhatsApp, Twitter, Facebook le Instagram“Thulaganyo eno ka boyona e nolofaditswe mme le dipotso tse di bodiwang mo go yona go bonolo thata gore mang le mang mo setšhabeng a tlhaloganye gore di tlhoka eng. Se sengwe gape ke gore jaanong badiradi kopo ba ka kgona go emisa seo ba se dirang ba boe ba tswele pele ka seo ba neng ba se dira mo nakong e e tlang ntle le gore seo ba setseng ba se dirile se latlhege mme ba tshwanele ke go simolola kwa tshimologong, seno se ne se se teng mo thulaganyong e e neng e dirisiwa mo nakong e e fetileng, o tlhalositse jalo.“Mo godimo ga diphetogo tse di dirilweng, NSFAS e tsentse tirisong dithulaganyo tse dingwe tse dintšhwa tsa go dira dikopo go thusa badiradikopo ba maemo a a farologaneng segolo jang jaaka badiradikopo ba le bantsi e le bašwa mme bontsi bo ithatela go dirisa ditsela tsa thekenoloji,” Tona Nzimande o tlaleleditse ka go rialo.Dithulaganyo tse dintšhwa tseno go akareditswe tsa mananeo a megala, a di-SMS le WhatsApp, mo motho a ka kgonang go dira kopo ya go tlamelwa ka matlole a NSFAS, mmogo le go sala morago kopo ya gagwe gore e tsamaya kae le go kgona go e phimola fa a batla mmogo le go kgona go dira dilo tse dingwe gape tse dintsi tse a ka tlhokang go di dira. Mo malobeng dilo tseno tsotlhe di ne di diriwa fela mo webesaete.Se sengwe gape, go netefatsa gore ga go kopo epe e e tlogelwang kwa morago, Tona Nzimande o tlhalositse gore NSFAS e tla rebola letsholo le le tla lebang kwa baaging, go dira bonnete jwa gore batho ba ba senang didirisiwa tse di tlhokagalang tsa thekenoloji tsa go dira dikopo ba neelwa thuso e ba e tlhokang gore le bona ba kgone go dira dikopo.
O ka bona jang Basari ya NSFAS?O na le matshwanedi a go neelwa basari ya NSFAS fa e le gore o moagi wa Aforika Borwa yo a batlang go ya sekolong mo ngwageng wa 2023 kgotsa fa e le gore o setse o ntse o le kwa yunibesiting kgotsa kwa kholejeng ya TVET mme o na le dintlha tse di latelang:
• O le yo mongwe wa baithuti ba ba amogelang mogolo wa bana wa SASSA kgotsa• Kwa lapeng mogolo wa batsadi ka bobedi fa o kopanngwa o sa fete  R350 000 ka ngwaga kgotsa • O le motho yo a nang le bogole, mme mogolo wa lapa fa o kopanngwa ga o a tshwanela go feta  R600 000 ka ngwaga kgotsa• O le moithuti wa kwa yunibesiti yo a simolotse ng dithuto tsa gagwe tsa kwa yunibesiti mo ngwageng wa 2018 mme mogolo wa ka fa lapeng o sa fete R122 000 ka ngwaga.Paka ya go dira dikopo e tla tswalelwa ka la bo 31 Ferikgong 2023.
