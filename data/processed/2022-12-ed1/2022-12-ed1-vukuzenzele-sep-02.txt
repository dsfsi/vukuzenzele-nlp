Seo Bommagobana bao ba nago le HIV gomme ba nyantshago ba swanetsego go se tseba

vukuzenzele unnamed

Ge Afrika Borwa e tla be e dira segopotšo sa Letšatši la Lefase la Aids ka la 1 Manthole, Kgoro ya Maphelo ka KwaZulu-Natal e eleditše bommagobana bao ba nago le HIV gore ba fepe masea a bona ka go a nyantšha feela tekano ya dikgwedi tše tshela.
Go ya ka kgoro, ge eba o mosadi yoo a nyantšhago gomme ebile o  na le HIV , go bohlokwa gore o boledišane le mothobamatswalo wa gago wa tša HIV ka mehuta ya go fepa.
Ge e ba o kgetha go nyantšha, netefatša gore o fepa ngwana ka go mo nyantšha feela tekano ya dikgwedi tše tshela tša mathomo.
Diphatišišo di bontšhitše gore go na le kgonagalo e nnyane kudu ya gore ngwana a fetelwe ke HIV go tšwa matutung a letswele ge eba mmagwe a mo fepa ka go mo nyantšha feela.
Mo dikgweding tšeo o tla bego o imile, le ge o tla be o nyantšha, netefatša gore o šomiša khondomo ge o tsenela tša thobalano gore o thibele diphetetšo tše diswa.Ge eba o na le mathata afe goba afe a bjalo ka ditlhoko tše bohloko goba matswele a bohloko, netefatša gore o ya kliniking e sa le ka pela go yo hwetša thušo.
Kgoro e tloga e gatelela taba ya go fepa ka go nyantšha feela ka ge e thuša ngwana gore a be le mašole a mmele a tiilego, gape le go hlama kgokagano e tiilego gareng ga mma le ngwana. Go nyantšha go fokotša gape le dikotsi tša go tsenwa ke kankere ya letswele.
Dikakanyo tša maaka le dinnete mabapi le go nyantšha Go na le dikakanyo tša maaka tše ntšhi tša mabapi le go nyantšha. Kgoro e ile ya phošolla dikakanyo tša maaka tše ka go araba dipotšišo tše latelago tša go botšišwa ka mehla ke bommagobana bao ba nago le HIV mmogo le bao ba se nago nayo.
Potšišo: Moagišane wa ka o rile ke swanetše ke hwetše moriana wa go hlwekiša teng ya ngwanaka. Naa se se bohlokwa?Karabo: Matutu a mathomo, ao a tšweletšwago ke dithaka tša maswi morago ga pelego, a hlwekiša ditšhila go tšwa mpeng ya ngwana. Ga o hloke meriana go hlwekiša ngwana ka teng ka ge maswi a letswele a hlwekile gomme ebile a kgona go šireletša teng ga ngwana.
Potšišo: Matšatšing a se makae a mathomo, ge e ba ke se na matutu a lekanego, naa nka fa ngwana meetse goba maswi a mohuta wo mongwe?Karabo: Matutu a mathomo ke sona feela seo ngwana a se hlokago. O hloka go nyantšha ngwana kgafetšakgafetša gore matutu a mangwe a tšweletšwe – ke ka moo o kgonago go tšweletša matutu a mantšhi ka gona. Kgopela mmelegiši go go fa ngwana wa gago seripagare sa iri o sa tšwa go mmelega gore o kgone go mo nyantšha.
Ngwana o tla kgona go ithuta go nyanya ka pela gomme se se tla go thuša gore o dire matutu a mantšhi.
Potšišo: Ke a nyantšha, efela ngwana ga a khore. Naa ke hloka go mo nyantšha le maswi a lebotlelo?Karabo: Aowa. Ge o tšwela pele o nyantšha ngwana kgafetšakgafetša ke mo o dirago matutu a mantšhi.
Lesa ngwana a nyanye go fihlela a kgotsofala letsweleng le tee gore a hwetše matutu a moseo. Ge ngwana a tšwela pele a nyanya, matutu le ona a tšwela pele go dirwa.Potšišo: Ngwanaka o phela a nyaka go nyanya; a e ka ba ga ke na matutu a lekanego?Karabo: Mohlomongwe ngwana o gola ka lebelo, ka fao o hloka matutu a mantšhi. Ka go nyantšha kgafetšakgafetša, o ka kgona go dira matutu a mantšhi ao ngwana a a hlokago. Matutu a ka se ke a fela. Lesa ngwana a nyanye nako e teletšana.
O se ke wa mo tloša letswe leng. Ge ngwana a ka thapiša maleiri a go feta a tshela tšatši ka tšatši, a nyantšhwa kgafetšakgafetša (makga a 8 go ya go 12 tšatši ka tšatši), a gola ka digerama tše 500 kgwed i ka kgwedi, gona o tšweletša matutu a lekanego.Potšišo: Naa nka dira eng ge ngwana a phela a lla?Karabo: Homotša ngwana wa gago ka go mmea letsweleng kgafetšakgafetša. Bana ba hloka go ba kgauswi le bo mmabona. Se se tla kgona gala ge bomma le bana ba robala ka phapošing e tee.
Ge eba ngwana wa gago o swerwe ke tlala, o nyorilwe goba o selekegile, go nyanya letswele go tla mo kgotsofatša.
Kgonagalo ke ye nnyane kudu ya gore o ka nyantšha ngwana go feta tekano ge a phela ka maswi a letswele feela. Potšišo: Naa go lokile go fa ngwana dino tše dingwe?Karabo: Aowa. Go fa ngwana dino tše dingwe go ka dira gore ngwana a be le kgona galo e ntšhi ya go tsenwa ke malwetši a bjalo ka letšhologo le nyumonia. Se sengwe gape, ge eba ngwana o nwa dino tše dingwe, a ka se nyanye gantšhi, gomme le wena o ka se kgone go dira matutu a lekanego.
Potšišo: Naa ngwana ga a hloke meetse ge go fiša?Karabo: Aowa. Matutu a go tšwa pele a na le meetse a mantšhi gomme a timola lenyora la ngwana. Netefatša feela gore o nyantšha ngwana wa gago kgafetšakgafetša ge go fiša.Potšišo: Naa nka fa ngwana dijo tše dingwe neng?Karabo: Morago ga di kgwedi tše tshela, tšwela pele go nyantšha, efela  o mo leše le dijo tše dingwe. Ngwana o thoma go ithuta go ja morago ga kgwedi tše tshela.