Mešomo le menyetla ya mekgwa ya boiphedi milione, gomme palo ye e sa tšwela pele go gola

vukuzenzele unnamed

 Ka fase ga mengwaga ye mebedi ya go feta, re thakgotše Lenaneo la Tlhohleletšo ya Mešomo ya Mopresidente go hlola mešomo le go thekga mekgwa ya boiphedišo bjalo ka karolo ya go thekga tsošološo ya ikonomi go tšwa go leuba la COVID-19.Lenaneo la Tlhohleletšo ya Mešomo ya Mopresidente le sa tšwa go atlega go fihlelela bakgathatema ba milione o tee go tloga mola le hlomilwego.Phihlelelo ye ke ka lebaka la maiteko a tšhomišano mmušong ka moka le setšhabeng ka bophara, go akaretšwa lekala la poraebete, mekgatlo ye e theilwego gare ga setšhaba le ye mengwe ye mentši.Lenaneo le na le seabe mo go tlholo ya mešomo mola ikonomi e tšea nako go kaonafala le go hlola mešomo ka palo ye re e nyakago.Ge re šogana le kgolo ya ikonomi go hlola mešomo ya seriti le ya go swarelela nako ye telele ka palo ye kgolwane, re tla tšwela pele go kaonafatša katlego, Lenaneo la Tlhohleletšo ya Mešomo ya Mopresidente le go dira gore e oketšega go feta pele. Go sa nyakega kudu gore go tlaleletšwe tsošološo ya mmaraka wa mešomo. Gape e thekga tsošološo ya ikonomi ka ditsela tše bohlokwa.Go maemo ao e lego gore tlhokego ya bokgoni ke lepheko le legolo mo go khwetšo ya mošomo, mananeo a a fa maitemogelo a mošomo a boleng bja godimo.Ka gare ga lenaneo le legologolo la go thekgwa ke tlhohleletšo, mohlala, baswa ba go batamela go ba  600 000 ba thwetšwe bjalo ka bathuši-ba-dikolo ka dikolong tša ka godimo ga tše 22 000 khutlong ye nngwe le ye nngwe ya naga. Bolaodi bja sekolo, barutiši le bakgathatema ba bangwe ka moka ba dumela gore seabe sa bathuši-ba-dikolo se kaonafaditše tikologo ya go ithuta ka dikolong.Batho ba bantši ba ba itšhomelago ba hweditše mekgwa ya bona ya boiphedišo e tsenwe bogare ke leuba. Lekala la bokgabo lona le amilwe gampe gagolo. Ka gare ga lekala le, thekgo e filwe batho gore ba ihlolele mešomo gomme ba hlolele le ba bangwe. Difilimi, mmino le dipapadi tše di tšweleditšwego bjale di kgona go dira letseno le lengwe go tšwa go thekišo ya ditokelo, ditekete le diroyalethi. Tše ka moka di bile le seabe kgolong ya lekala.Lenaneo la Tlhohleletšo ya Mešomo ya Mopresidente gape le thekgile mekgwa ya boiphedišo ya nako ye telele. Balemelaboiphedišo ba ka godimo ga 140 000 ba amogetše dibaotšha tša thušo ya tšweletšo go ba thuša go thoma le go oketša tšweletšo ka morago ga go tsenwa bogare ke COVID-19.Moholegi wo mongwe wo bjalo ke Phindile Ngcoya wa mengwaga ye 36 go tšwa Richmond go la KwaZulu-Natal. Ke o tee wa maloko a lesome a kgwebo ya temo ya lapa gomme o re baotšha ye a e amogetšego e thušitše kgwebo ye mpsha go tšwelapele le go dira poelo.Lenaneo la Tlhohleletšo ya Mešomo ya Mopresidente gape le thekga dialoga, ka menyetla ya go fiwa baoki, dialoga tša saense, batsebi ba mešomo ya diatla le ba bangwe. Diyunibesithi tše masomepeditshela di thuša go thwala dialoga tše di se nago mešomo mo mešomong ye e sepelelanago le mangwalo a bona a thuto.Kgoro ya Saense le Boithomelo e tsebišitše mananeo a saense a badudi a boithomelo a go fapana, go swana le Duzi uMngeni Conservation Trust, ye e thwalago baswa ba tikologo bjalo ka Dithwadi tša Tikologo (Enviro-Champs) go matlafatša ditšhaba gore di tsošološe methopo ya tikologo ya meetse. Lenaneo le lengwe ka kgoro le thuša borakgwebo go hlabolla ditšhišinyo tša kgwebo ka go ikonomi ya pabalelatikologo.Mananeo a mešomo ya setšhaba gape a na le khuetšo ye botse ye e lebanego mo go ditšhaba gobane a hlola mošomo go dira setho. Ge go bolelwa ka Lenaneo la Tlhohleletšo ya Mešomo la Mopresidente, se se akaretša go kaonafatša go ithuta ka dikolong, go kaonafatša metsemekutwana, go thekga baphologi ba dikgaruru tša go thewa godimo ga bong, pabalelo ya tikologo le go tšweletša mekgwa ye meswa ya go resaekela matlakala.Lenaneo la Tlhohleletšo ya Mešomo la Mopresidente le thakgotšwe go rarolla bothata bja tlhokego ya mešomo bjo bo gakaditšwego ke leuba la COVID-19. Le ge e le gore leuba le ka ba le fedile, tlhoke go ya mešomo ga se e fele.Letseno le le amogetšwego mananeong a Lenaneo la Tlhohleletšo ya Mešomo la Mopresidente le bile matlafatšo ya ikonomi go di kgwebo tše nnyane le dikgwe bo tše e sego tša semmušo ka diikonoming tša tikologo go kgabaganya naga. Bathuši-ba-dikolo ba ba thwetšwego ka Umgungundlovu ba šomiša meputso ya bona ka Umgu ngundlovu. Go bjalo le ka Putsonderwater.Sebakeng sa go ba le lenaneo la gore ‘batho bao ba hlokago ba tla holega ge bao ba humilego ba huma le go feta’, tšhelete e tsenywa thwii ka gare ga diatla tša ditšhaba tšeo di e hlokago kudu. Tšhelete yeo morago e dikologa mo tulong ya bona gomme morago e ‘boele e tsene go ikonomi ka bophara’.Ke ka lebaka leo re bitšago lenaneo le gore ke la tlhohleletšo, gobane ikonomi ka moka e a holega gotee le setšhaba.Ka Lenaneo la Tlhohleletšo ya Mešomo la Mopresidente, re buletše enetši, boikgafo, bohlami, boithomelo le menyetla. Mo tshepedišong, re aga setšhaba seo se šomago.Batho ba go feta milione o tee ba holegile thwii. Batho ba bangwe ba bantši, ka malapeng le ka ditšhabeng tša bakgathatema, ba kwele khuetšo ya Tlhohleletšo.Mošomo wa rena bjale ke go oketša le go tseneletša khuetšo ya mošomo wo.Ke lebaka la Lenaneo la Tlhohleletšo ya Mešomo la Mopresidente, bjale re na le makgolokgolo a diketekete tša batho ba go ba le boitemogelo bja mošomo bja mohola. Bontši bja batho ba go bonolo go ba hwetša ka SAYouth.mobi platform.Re dira boipiletšo go dikgwe bo gore di thwale baswa ba ba sa tšwago go hwetša boitemogelo bja mošomo ge ba e tšwa mananeong a.Ge bengmošomo ba ka bona Lenaneo la Tlhohleletšo la Baswa la Mopresidente bjalo ka lefelo la go hwetša baswa ba go ba le talente, gona re tla kgona go bona bokgoni ka botlalo bja lenaneo le ka moka le go atlega kudu ga boithomelo bjo.  