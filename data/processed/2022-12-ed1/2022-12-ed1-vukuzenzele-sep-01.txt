PrEP e ka kgona  go thibela HIV

vukuzenzele unnamed

Ge Afrika Borwa e tla be e gopola Letšatši la Lefase la AIDS ka la 1 Manthole mmogo le Matšatši a 16 a kgahlanong le Dikgaruru tša Bong (GBV) go tloga ka la 25 Dibatsela go fihla ka la 10 Manthole, Vuk’uzenzele e lebelela kamano gareng ga GBV le HIV/AIDS.
Sekhwama sa Karabelo sa Dikgaruru tša Bong le Polao ya Basadi (GBVF) se nepile go netefatša gore Afrika Borwa ga e na dipolao tša basadi; bana; le batho ba go wela ka sehlopheng sa batho ba go ratana ka bong botee (LGBTQIA+).Sekhwama se tsebagaditšwe ke Mopresidente Cyril Ramaphosa ka Dibokwane 2022 go thekga phethagatšo ya Leanotharollo la Bosetšhaba go GBVF. Go ya le ka websaete ya sekhwama, sekhwama se se bapala karolo e bohlokwa ka go tlišeng phetogo, se itheile go dinyakišišo, ditemošo le thekgo go mekgatlo yeo e lwantšhanago le GBVF.
Wo mongwe wa mekgatlo yeo e thekgwago ke sekhwama se ke Gugu Dlamini Foundation ya ka KwaZulu-Natal yeo ka ngwaga wa 2022 e filwego R250 000 ke Sekhwama sa Kara belo ya GBVF.
Molaodiphethiši wa Gugu Dlamini Foundation, Mandisa Mabaso, o hlomile mokgatlo wo ka 2010 morago ga gore mmagwe – mohu Gugu Dla mini – a bolawe ka go kgatlwa ka maswika ka 1998 ka Durban morago ga go bolela gore o na le HIV . “Mokgatlo o ikemišeditše go matlafatša pušo ya selegae go kaonafatša karabelo ya GBVF, e lego sona selo se lego bohlokwa sa go tlo thuša go kgona go laola leuba la HIV ka Afrika Borwa,” gwa realo Mabaso.
“E tlo re thuša gape go fokotša diphetetšo tša HIV , go oketša phihlelelego ya go hwetša tlho komelo gape le go kaonafatša dipoelo tša maphelo bakeng sa basadi le banna bao ba fetetšwego ebile ba amilwego ke HIV/AIDS,” a tlaleletša ka go realo.
Mašeleng ao mokgatlo o a fiwago a thuša basadi le basetsana ba 522 255 le banna le bašemane ba 900 go tšwa mala peng ao a amilwego ke GBV le dikgaruru tša ka malapeng; batho ba go phela ka bogolofadi bao ba tlaišitšwego; le batho ba LGBTQIA+, gwa realo Mabaso.
Go ya ka UNAIDS, ka mafelong ao HIV e tletšego kudu, basadi bao e lego batšwasehlabelo ba GBV ba lebagane le kgonagalo ya 50% ya gore ba tsenwe ke HIV . A mangwe a mabaka a se ke go katwa, le banna ba go gana go šomiša dikhondomo.
Naa PrEP ke eng?Ye nngwe ya ditsela tša go thibela phetetšo ya HIV ke go nwa Pre-Exposure Prophylaxis (PrEP), e lego moriana woo o nwewago tšatši ka tšatši ke batho bao ba se nago HIV bao ba lego kotsing ya go fetelwa ka tsela ya thobalano goba go ihlabela ka diokobatši.
Ka Phato, Tona Joe Phaahla o boletše gore Afrika Borwa e na le palo ya godimo ya tšhomišo ya PrEP ka Afrika ya sub-Sahara. O rile mafelo a tlhokomelo ya maphelo a ka Afrika Borwa a dipersente tše 70 goba a 2 419 ka palo, a akareditše PrEP ka ditirelong tša ona tša ka mehla.
“Motho yoo a nwago PrEP ga a hloke go e nwa bophelo bja gagwe ka moka. A ka kgetha go e nwa nako le nako ge a le kotsing ya go ka fetelwa ke HIV .
Le ge go le bjalo, gore PrEP e šome ka tshwanelo, e swanetše e nwewe tšatši le lengwe le le lengwe [nakong yeo],” Mabaso a netefatša ka go realo.
PrEP e swanetše e šomišwe le mekgwa ye mengwe ya thibelo e bjalo ka dikhondomo tša banna le tša basadi ka gore PrEP ga e šireletše motho kgahla nong le malwetši a mangwe a go fetela ka thobalano, gomme ebile ga se thibelapelego.
Mabaso o re ka mabakeng ao e lego gore baratani ba nyaka go ba le ngwana, PrEP e ka kgona go thuša go thibela phetetšo ya HIV go molekani yoo a se nago HIV mmogo le ngwana yo a sa imilwego.Go sa le bjalo, mathomong a ngwaga wo ba Setheo sa Taolo ya Ditšweletšwa tša Maphelo sa Afrika Borwa ba fetišitše tšhomišo ya rini ya setho sa bosadi bjalo ka PrEP . Rini yeo e na le pilisi ya antiretroviral yeo e bitšwago dapivirine,

gomme yona e swanetše e fetolwe kgwedi ka kgwedi. Go tlaleletša seo, PrEP ye mpsha, e lego tšhwaana yeo e dulago kgwedi tše pedi ka mmeleng wa motho, e sa emetše gore e fetišwe. Ge e se no fetišwa, batho ba ka se sa hloka go ikgopotša gore ba nwe pilisi tšatši ka tšatši. Thobalano yeo e bolokegilego Mokgatlo wo o ikemišeditše go fokotša diphetetšo tša HIV ka go tšweletša pele tšhomišo ya dikhondomo le thobalano yeo e bolokegilego.
“Re hlohleletša bana le baswa gore ba se tsenele tša thobalano e sa le ka pela go fihlela ba itokišitše go dira dikgetho tša maleba tša go itekanela,” gwa realo Mabaso. “Re hlohleletša gape le thobalano yeo e bolokegilego ka go gatelela tšhomišo ya khondomo le go ba le molekano yo tee. Tšhomišompe ya diokobatši – kudu tšeo di hlabelwago – e tloga e ganega kudu ka ge e oketša kotsi ya go fetelwa ke HIV ,” a tlaleletša ka go realo.
Mokgatlo wo o matlafatša gape le batho bao ba phelago ka, ba lego kotsing ya, ebile ba amilwego ke HIV/GBV gore ba tsebe ditokelo tša bona le go fihlelela toka le ditirelo tša semolao go thibela le go hlotla kgatelelo ya ditokelo tša botho.



