

==================================================================================================================

Page:2

Ntlo ya Gare ya go dira Dikgopelo (CACH) ya 2018

Naa CACH ke eng?

CACH ke sedirišwa sa nakwana se se theilwego ke Kgoro ya Thuto ya Godimo le Tlhahlo go thutša barutwana bao ba nyakago go tsenela Tshepedišo ya Thuto le Tlhahlo tša Morago ga Marematlou (PSET), eupša ba tobane le boemo moo ba:
Dirilego dikgopelo go dihlongwa tša kgetho ya bona, eupša dikgopelo tša bona tša se amogelwe gomme ga bjale ga ba sa na nako ya go ka dira dikgopelo go gongwe.
Badiradikgopelo bao ba sego ba dira dikgopelo gobane ba be ba sa fihlelele dinyakwa tša tseno ka dipoelo tša bona tša Mphato wa 11, eupša ba hwetša gore bjale dipoelo tša bona tša Mphato wa 12 di fihlelela dinyakwa.
Ga ba dira dikgopelo ka nako ka lebaka le itšego goba ga se ba itshwenya go dira dikgopelo.
Ga ba tsebe se ba ka ithutelago sona morago ga go phetha dithuto tša bona tša marematlou.
Ba tseba se ba ka ithutelago sona eupša ga ba na nnete ya gore kgetho ya bona ya go ithuta ke ya mošomo wo o lokilego.

Ditirelo tše di abiwago ke CACH

Go dira dikgopelo tša menyetla ya go ithuta ya PSET (diyunibesithi,
diyunibesithi tša Theknolotši, dikholetšhe tša Thuto le Tlhahlo tša Mešomo ya Matsogo le Bothekniki (di-TVET) le Bolaodi bja Lefapha la Thuto le Tlhahlo (di-SETA).
Tshedimošo mabapi le thušo ya ditšhelete (tshedimošo ka NSFAS).
Diterelo tša tlhabollo ya thuto (tlhahlo,

tshedimošo, maele le thulaganyo/ tshedimošo ya thuto mabapi le thušo ya ditšhelete le dikgetho tša thušo ya ditšhelete).
Thekgo ya bašomi ba matsogo (Senthara ya Bosetšhaba ya Tlhabollo le Thekgo ya Bašomi ba matsogo).

Tirelo ya CACH e thoma ka di 3 Pherekgong 2018, pejana ga ge go lokollwa dipoelo tša ditlhahlobo tša NSC gomme e tla šoma go fihlela mafelelong a Hlakola 2018.

Naa CACH e šoma bjang?

Kgato ya 1: Baithuti bao ba sa amogelago kabo ya sekgoba go dihlongwa tšeo ba dirilego dikgopelo go tšona, goba ba nyaka menyetla ya PSET ya go ithuta, ba ka ikgokaganya le CACH mo nomorong ya go se lefelwe (0800 356 635), ka wepesaete (www.dhet.gov.za) goba ka SMS (ka go romela leina le nomoro ya boitsebišo ka SMS go 49200) goba ba ka ingwadiša inthaneteng. Gape o ka humana tshedimošo ka botlalo letlakaleng la bona la Facebook elego CACH_SA.
Kgato ya 2: Bašomedi ba lefelo le ba tla leletša barutwana bao ba nyakago go ba baithuti ntle le tefo, go tšwa lefelong la dikgokagano gomme ba gatiša dintlha ka moka tše di kgopelwago tshedimošohlopšeng, ka go laetša lefapha la go ithuta leo morutwana a le kgethilego le profense yeo a dumago go ka ithutela gona.
Kgato ya 3: Dintlha tša modiradikgopelo le dipoelo tša marematlou di tla kgonthišišwa le go romelwa go dihlongwa tša thuto ya godimo ka kgonagalo ya kamogelo le go bulelwa sekgoba sa go tsenywa thutong.

Kgato ya 4: Tirelo ya CACH e tla kgonthišiša tshedimošo ya morutwana le go e romela go dihlongwa tšeo di sa nago le sekgoba. Moo dikgoba di lego gona gomme badiradikgopelo ba fihlelela dinyakwa, dihlongwa di tla ikgokaganya le bona thwii.

Dintlha tše di swanetšego go elwa hloko
CACH e ka se kgonthišetše modiradikgopelo sekgoba sa go ithuta.
CACH e ka se kgonthišiše gore dihlongwa di ka ikgokaganya neng le modiradikgopelo mabapi le sekgoba sa go ithuta.

Naa CACH e thuša bjang badiradikgopelo bao ba se nago nnete ya se ba ka ithutelago sona goba bao ba sa fihlelelego
dinyakwa tša go tsenela Tshepidišo ya PSET?

Tirelo ya CACH e šoma ka tirišano le Ditirelo tša Bosetšhaba tša Tlhabollo ya Thuto (CDS) yeo e thušago ka go aba tshedimošo le maele tše di tseneletšego tša thuto ya mešomo ka:

Dithuto tša mešomo le ditsela tša go ithuta.
Kgetho ya dirutwa tša sekolo.
Tshedimošo ka ditlhahlobo tša tlaleletšo.
Kaonafatšo ya dithuto tša marematlou.
Menyetla ya go ithuta yeo e abago ke tshepedišo ya PSET.
Thušo ya dišhelete le dikgetho tša thušo ya ditšhelete.
Tshedimošo ka ditshepedišo tša go dira dikgopelo le matšatšikgwedi a go tswalela.
Matšatšikgwedi a go dira dikgopelo ka semestara sa bobedi le a go ingwadiša.

Motho yo mongwe le yo mongwe yo a kgahlago ke ditirelo tše di abiwago ke CDS a ka ikgokaganya le Mogalathušo wa CDS ka ditsela tše di latelago:

Romela potšišo ya gago ka SMS goba romela “please call me” go 072 204 5056 goba
Leletša 086 999 0123, yeo e lego nomoro ye e founelwago ka go abagana, go tloga Mošupologo go ﬁhla Labohlano magareng ga 8:00 mesong le 4:30 mathapama.
Romela emeile go career@dhet.gov.za
Etela oﬁsi ya rona mo 123 Francis Baard Street, Pretoria.
Facebook, www.facebook.com/careerhelp
goba
Twitter, www.twitter.com/rsacareerhelp.

Menyetla ya mmušo ya thušo ya ditšhelete

Go na le menyetla ya go fapanafapana ya thušo ya ditšhelete go diistitšhušene tša godimo tša go ithuta tše di abiwago ke: Setlamo sa Dipasari sa Fundza Lushaka, Setlamo sa Bosetšhaba sa Thušo ya Ditšhelete tša Thuto go Baithuti (NSFAS), Lenaneo la Thuto ya Dinagamagaeng, Kgoro ya Tlhabollo ya Leago, Kgoro ya tša Mahlale le Theknolotši le Kgoro ya Maphelo.

Ke mang yo a swanetšego go dira kgopelo ya thušo ya ditšhelete?

Barutwana ba Afrika Borwa bao ba nyakago go yo ithuta dihlongweng tša godimo tša thuto ba mengwa go etela Oﬁsi ya Thušo ya Ditšhelete dihlongweng tša kgetho ya bona.