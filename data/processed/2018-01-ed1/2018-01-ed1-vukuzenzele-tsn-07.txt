

==================================================================================================================

Page:2

Lefelo la Kamogelo le Phetiso ya Dikopo (CACH) la 2018

CACH ke eng?
CACH ke thulaganyo ya nakwana e e tlhodilwe ke Lefapha la Thuto le Katiso tse di Kgolwane go thusa baithuti ba ba solofetsang ba ba batlang go tsenela Thulaganyo ya Katiso le Thuto ya Morago ga go Konosetsa Dithuto tsa Sekolo (PSET) mme ba tobane le dikgwetlho tsa gore:
Ba ne ba dirile kopo ka nako kwa ditheong tsa thuto tseo ba neng ba rata go ithuta kwa go tsona mme dikopo tsa bona tsa
se amogelwa mme jaanong go setse go le thari gore ba ka dira dikopo kwa ditheong tse dingwe.
Badiradikopo ba ba solofetsang ba ba sa dirang dikopo ka ntlha ya fa dipholo tsa bona tsa Mophato wa bo 11 di ne di le bokoa mo ba neng ba ka se amogelwe mme ga jaanong ba itemogela gore dipholo tsa bona tsa Mophato wa bo 12 di tokafetse mo di ka ba kgontshang go ka amogelwa.
Ba ne ba sa dira kopo go sa le gale ka mabaka a a rileng kgotsa ba ne ba sa dira kopo ka gotlhe.
Ba se na kitso ya gore ba tla ithutela eng morago ga materiki.
Ba na le kakanyo ya gore ba ka ithutela eng fela ba se na bonnete jwa gore se ba batlang go ithutela sone ke sone naa.

Ditirelo tse di abelwang ke CACH
Dikopo tsa ditšhono tsa go ithuta tsa PSET (kwa diyunibesiting, kwa diyunibesiting tsa thekenoloji, kwa dikholejeng tsa Katiso le Thuto ya Diatla le ya setegeniki (di-TVET) mmogo le kwa Bothating jwa Lekala la Thuto le Katiso (di-SETA).
Tshedimosetso ka ga thuso ya matlole (tshedimosetso ka NSFAS).
Ditirelo tsa tlhabololo ya ditiro (kaelo,

tshedimosetso, keletso le togomaano ya ditiro/tshedimosetso ka ga tlamelo ka matlole).
Tshegetso ya Badiri ka Diatla (Tikwatikwe ya Naga ya Tshegetso le Tlhabololo ya Badiri ka Diatla).

Tirelo ya CACH e simolola go dira ka la bo 3 Ferikgong 2018, morago fela ga go rebolwa dipholo tsa ditlhatlhobo tsa Setefikeiti sa Naga sa Dithuto tse
Dikgolwane (NSC) mme e tla dira go fitlha kwa bofelong jwa Tlhakole 2018.

CACH e dira jang?
Kgato ya bo 1: Barutwana ba ba sa amogelwang kwa ditheong tsa thuto tseo ba di kwaletseng, kgotsa bao ba batlanang le ditšhono tsa go ithuta tsa PSET, ba
ka ikgolaganya le CACH ka mogala o o sa duelelweng wa (0800 356 635), ka
webesaete (www.dhet.gov.za) kgotsa ka sms ya ka gale (ka go romela leina le nomoro ya lekwaloitshupo ka SMS mo go 49200) gongwe ba ka ikwadisa mo inthaneteng. O ka iponela gape tshedimosetso e e tseneletseng mo tsebeng ya bona ya Facebook ya CACH_SA.
Kgato ya bo 2: Badiredi ba tikologo eno ba tla letsetsa mogala moithuti yo a solofetsang ntle le tuediso epe, go tswa kwa tikwatikweng ya megala mme ba kwadise dintlha tsa gagwe tsotlhe tse di tlhokegang mo sefalanatshedimosetsong sa CACH, ba bontsha seo moithuti a batlang go ithutela sone le porofense eo a batlang go ithutela kwa go yona.
Kgato ya bo 3: Dintlha tsa modirakopo le dipholo tsa gagwe tsa materiki di tla
netefadiwa mme tsa romelwa kwa ditheong tsa thuto e kgolwane go leka gore gongwe di

ka amogelwa le go ka tsengwa mo lenaaneng la bone.
Kgato ya bo 4: Tirelo ya CACH e tla totobatsa tshedimosetso e e ka ga morutwana morago ya e romela kwa ditheong tsa thuto tseo di santseng di na le diphatlha. Mo go nang le diphatlha mme badirakopo ba kgotsofatsa ditlhokwa, ditheo tseo di tla ikgolaganya le badirakopo ka tolamo.

Dintlha tse di tshwanetsweng go elwa tlhoko
CACH ga e kitla e solofetsa badiradikopo gore ba tla bona phatlha ya go ithuta.
CACH ga e kitla e itse gore setheo se tla ikgolaganya neng le modirakopo gore a tsengwe mo phatlheng e e bulegileng.

CACH e thusa jang badiradikopo ba ba sa itseng gore ba ka ithutela eng kgotsa bao ba sa kgotsofatseng ditlhokwa tsa go ka tsenela thulaganyo ya PSET?
Tirelo ya CACH gape e dira mmogo le Ditirelo tsa Naga tsa Tlhabololo ya Ditiro (CDS) eo
e thusang ka tshedimosetso e e tletseng le dikeletso mabapi le ditiro tse di farologaneng ka ga:
Ditsela tsa go dira ditiro le dithuto tse di farologaneng.
Itlhophelo ya dirutwa tse di maleba.
Tshedimosetso ka ga ditlhatlhobo tsa tlaleletso.
Tlhabololo ya dipholo tsa materiki.
Ditšhono tsa go ithutela pele tse di abiwang ke thulaganyo ya PSET.
Ditsela tsa tlamelo ka matlole.
Tshedimosetso ka ga thulaganyo ya go dira kopo le letlha la bofelo.
Go dira kopo ka kgweditharo ya pakapedi le letlha la go ikwadisa.

Motho mang le mang yo a nang le kgatlhego ka ditirelo tsa CSD a ka ikgolaganya le CSD mo Mogaleng wa bona wa Thuso ka ditsela tse di latelang:
Romela potso ya gago ka SMS kgotsa romela ‘please call me’ mo go: 072 204 5056, kgotsa
Letsetsa nomoro ya: 086 999 0123, e e leng mogala o o kopanelwang go tloga ka Mosupologo go fitlha ka Labotlhano magareng ga 8:00 mo mosong le 4:30 mo maitsiboeng.
Romela imeile mo go:
careerhelp@dhet.gov.za
Etela kantoro ya rona e e leng mo 123 Francis Baard Street, Pretoria.
Mo Facebook mo go:
www.facebook.com/careerhelp, kgotsa
Mo Twitter mo go:
www.twitter.com/rsacareerhelp

Ditšhono tsa puso tsa tlamelokamatlole Go na le ditšhono tse di farologaneng tse di leng teng fa o batla go ithuta kwa ditheong tsa thuto e kgolwane,tse di rebolwang ke Sekema sa Dibasari sa Funza Lushaka, Sekema sa Bosetšhaba sa Thuso ya Ditšhelete ya Baithuti (NSFAS), Lenaane la Phitlhelelothuto la Bamotseselegae, Lefapha la Tlhabololo ya Loago, Lefapha la Saense le Thekenoloji mmogo le Lefapha la Boitekanelo.

Ke mang yo a tshwanetsweng ke go dira kopo ya go thusiwa ka matlole?
Barutwana ba Aforika Borwa ba ba batlang go tsweletsa dithuto tsa bona mo ditheong tsa thuto e kgolwane ba lalediwa go etela Kantoro ya Thuso ka Matlole a go Tsweletsa Dithuto Pele kwa setheong se sengwe le se sengwe sa thuto seo ba batlang go tsena kwa go sona.
