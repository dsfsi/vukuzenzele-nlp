Mpshafatšo ya N3 e matlafatša MaAfrika Borwa

Owen Mngadi 

Mduduzi Jijana ke mong wa Disability Empowerment Movement yeo e lego ye nngwe ya dikhamphani tšeo di holegago gabjale go tšwa mpshafatšong ya tsela ya lephefo ya N3 yeo e jelego dibilione tše 26 tša diranta gareng ga Pietermaritzburg le Durban ka KwaZulu-Natal.Projeke ye, yeo e etilwego pele ke ba South African National Road Agency SOC Limited (Sanral), e netefatša gore baipereki ba bjalo ka Jijana ga ba holege feela empa ba hlolela le batho ba bangwe mešomo. Jijana, yoo a phelago ka bogolofadi, o re khamphani ya gagwe e tsenya maswao a tsela gareng ga Hilton le Pietermaritzburg.Yena o thwetše batho ba 13 gomme o re projeke ye e fetotše maphelo a bona. “Bjalo ka batho bao ba phelago ka bogolofadi, re bontšhitše gore re a kgona. Ga re sa botile mphiwafela. Re a šoma,” gwa realo Jijana. Molaodi wa Mananeo ka Sanral N3, Tsepo Matekane, o re khamphani ya gabo e netefaditše gore dipersente tše 30 tša mošomo di fiwa dikhamphani tša kgauswi tšeo di nago le bokgoni bja go aba ditirelo tša go fapafapana. Se se hlotše menyetla go dikha mphani tše nnyane tšeo beng ba tšona e lego baswa, batho bao ba bego ba gateletšwe peleng mmogo le basadi. “Go na le dikhamphani tše nnyane, tša magareng le tše nnyanennyane tše 108 tšeo  gabjale di šomago ka dipro jekeng tša go fapafapana,” a realo. Nokuthula Zondi wa Ingqalabutho Yamalinda Multipurpose Trading yena o filwe konteraka ya go aba mabu le go tsenya diphaephe tša go gamola meetse. Yena o re khamphani ya gagwe e thwetše batho ba seswai bao ba nago le mabo kgoni, go balwa le baotledi. Zondi o tlaleletša ka gore basadi ba na le bokgoni bja go swana le bja banna gomme khamphani ya gagwe e na le rekote ya bohlatse bja go laetša bokgoni bja yona bja kabo ya ditirelo. “Re kwešiša bohlokwa bja nako gomme re fihlelela dinepo tša rena go netefatša gore projeke e sepela botse. Re tloga re leboga monyetla wo gomme re holofela go hwetša e mengwe menyetla gore khamphani ya rena e gole go ya le ka maemo a tša boagi,” a tlaleletša ka go realo.
Diprojeke tše bohlokwa tša mmušo wa bosetšhaba Matekane o bolela gore kaonafatšo ya Kgorwana ya Tshepetšo ya Dithoto le Diintaseteri ya Durban-Free State-Gauteng e na le tekanyetšo yeo e ka bago dibi lione tše 26 tša diranta gomme ebile ke ye nngwe ya diprojeke tše bohlokwa tša mmušo wa bosetšhaba tša togamaano e kopantšwego yeo e tsebegago ka la SIP2. Projeke ye e tla oketša N3 ka bophara bja yona ka go oketša mekgothana go ba e mene goba e mehlano ka mahlakoreng ka moka, gomme le maphamoganomagolo a ditsela a tla be a fetotšwe go kaonafatša kelelo ya sephethephethe.Karolo yeo e amegilego ya N3 e be e dutše e itemogela sephethephethe se sentšhi, kudu nakong yeo bontšhi bja difatanaga di tla bego di le tseleng, ka baka la bontšhi bja dilori tša go rwala merwalo go tloga lebopong la Durban di šomiša tsela ya lephefo go ya Gauteng le diprofenseng tše dingwe tša ka gare ga naga. Go bile gape le palo e ntšhi ya dikotsi tša tsela tšeo di hlotšwego ke baotledi ba dilori tša go rwala merwalo bao ba sa hlokomelego ge ba feta moo tsela e tepogago ka pejana.  “Ntle le go rarolla bothata bja sephethephethe ka go kaonafatša tshepelo ya difatanaga ka go aga mekgothana ya tlaleletšo, mpshafatšo ya N3 e tla oketša gape le polokego. Ditepogo tše kotsi di tla kaonafatšwa. Makopano a ditsela ao a sa bolokegago a tla hlangwa leswa,” gwa realo Matekane.Sanral e fane ka dikonteraka tše tharo ka kotareng ya mafelelo ya 2021, gomme mošomo wa go aga tsela o thomile gareng ga Pherekgo ng le Moranang. Dikarolo tšeo di mpshafatšwago gabjale ke ya dikilomitara tše 19 go tloga Cato Ridge go ya Dardanelles yeo e tsebegago ka la Umlaas Road; ya dikilomitara tše 26.6 go tloga Phamoganong ya Ditsela ya Dardanelles go ya Lynnfield Park; le ya dikilomitara tše 30 go tloga Lynnfield Park go ya Phamoganong ya Ditsela ya Ashburton. Matekane o hlalosa gore SIP2 e tla matlafatša kgorwana ya tshepetšo ya dithoto le dinamelwa gareng ga mafelomagolo a diintaseteri ka Afrika Borwa, ya kaonafatša phihlelelo e kaone ya mafelo a tša thomelontle le thomelokanageng ka Durban gomme ya ba ya dira gore mošomo o sepele botse kgorwaneng yeo.  O tlaleletša ka gore projeke ye ke karolo ya Leano la Tlhabollo la Bosetšhaba la 2030 mmogo le Leanolegolo la Dinamelwa la Bosetšhaba la 2050 gomme e thekga Leano la Kagoleswa le Tsošološo ya Ikonomi la mmušo. Ka go realo, mmušo o ikemišeditše go tla ka lenaneo la dinamelwa leo le sepelelanago le dihlokwa tša batho bao ba phelago ka Afrika Borwa gomme ebile le kgontšhago batho gore ba se šomiše tšhelete e ntšhi ge ba tšea maeto. Matekane o re mpshafatšo e tla tšea mengwaga ya magareng ga seswai le lesome gore e fele, gomme go tswalelwa ga tsela go ka se dirwe kudu. O tlaleletša ka gore boradifatanaga ba tla phela ba fiwa tshedimošo ya moragorago ya mabapi le titelego ya sephethephethe gomme maphodisa a tsela a ka KwaZulu-Natal a tla thuša go laola kelelo ya sephethephethe.  Sanral e ipiletša go boradifatanaga go latela maswao ka moka a tshebotšo, ba fokotše lebelo ge ba fihla lefelong leo go agwago gape le go ba le botho go bašomiši ba bangwe ba tsela.  vE tšwelapele go tšwa letlakaleng la 1Naa o be o tseba? Kgwedi ya Dinamelwa e ketekwa ka kgwedi ya Diphalane. Mo kgweding yeo, Kgoro ya Dinamelwa mmogo le makala a yona a bjalo ka Sanral, di tla bonagatša diprojeke le mananeo a tšona ka dikarolong tša dinamelwa tša lefaufaung, tša ka meetseng le tša tseleng gape le a ditsela.