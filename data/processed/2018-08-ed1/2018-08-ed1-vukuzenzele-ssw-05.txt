Imisebenti Yesikhungo Sekunika Lusito Ngeticelo Letifakiwe Yanga-2018

vukuzenzele unnamed

Yini Sikhungo Sekunika Lusito Ngeticelo Letifakiwe?
Sikhungo Sekunika Lusito Ngeticelo Letifakiwe (i-CACH) luhlelo lwesikhashana lolacalwa Litiko Letemfundvo Lephakeme Nekucecesha kusita titjudeni letifuna kungena Eluhlelweni Lwetikolo Temfundvo Lephakeme Nekucecesha ngemuva kwamatekuletjeni (i-PSET) kodvwa kutfolakale kwekutsi tingahle tibukane nesimo lapho khona:

Bafake sicelo ngesikhatsi esikhungweni labasitsandzako kodvwa sicelo sabo sangamukeleki kantsi nyalo sikhatsi sesihambile kutsi bangafaka lesinye sicelo kulenye indzawo.
Bafundzi labangemukelwa bangakafaki sicelo ngoba bangenako loko lokudzingekako kute bafake sicelo sekufundza ngenca yemiphumela yabo lengemihle yeLibanga le-11 kodvwa kutfolakale kwekutsi imiphumela yabo yeLibanga le-12 iyabavumela kwekutsi bangangena.
Abakafaki sicelo kusenesikhatsi ngenca yesizatfu lesitsite noma lesinye noma abakafaki sicelo nje sanhlobo.
Abati kwekutsi bafuna kufundzela ini nabacedza matekuletjeni.
Bayati kutsi bafuna kufundzela ini kodvwa abanasiciniseko sekutsi loku labakhetse kukufundzela kungumsebenti lolungile yini.

Tinsita letiniketwa yi-CACH
Ticelo tematfuba ekufundza leticondziswe ku-PSET (emanyuvesi, emanyuvesi eTheknoloji, ematheknikhali nemakolishi ekufundzela umsebenti neMkhakha Wetemfundvo neMitimba Yekucecesha.
Lwatiso netinsita ngetimali (lwatiso nge- NSFAS).
Tinsita tekutfutfukiswa kwetemisebenti (kwelulekwa, lwatiso, kwecwayiswa nekuhlelela umsebenti/lwatiso ngekusekelwa ngetimali kanye netindlela tekusitwa ngetimali).
Kusekelwa kwemaciko lasebenta ngetandla (Sikhungo Savelonkhe Sekusekelwa Kwentfutfuko Yemaciko Lasebenta Ngetandla).
Loluhlelo lwe-CACH lucala ngamhla ti-3 Bhimbidvwane 2018, masinyane ngembi kwekukhishwa kwemiphumela yeluhlolo lwe-NSC, kantsi lutawusebenta kudzimate kuphele inyanga yeNdlovana nga-2018.

Isebenta njani i-CACH?
Sigaba seku-1: Titjudeni letingakatsatfwa ndzawo kulesinye setikhungo labafake sicelo kuto, noma letifuna ematfuba ekufundza e-PSET, tingatsintsana ne-CACH ngekusebentisa iNombolo yaMahhala: 0800 356 635, iwebhusayithi:
www.dhet.gov.za noma ngekutfumela ligama lakho neNombolo Yematisi nge-SMS ku: 49200 noma bangabhalisa ku-inthanethi.
Ungabuye utfole kabanti ngekuvakashela likhasi labo le-Facebook lelitsi: CACH_SA.

Sigaba sesi-2: Ema-Ejenti atawushayela lomfundzi lofake sicelo mahhala, batamshayela kulesikhungo sekutsintsana bese babhalisa yonkhe imininingwane ledzingekako eluhlweni lwedatha ye-CACH, kufaka ekhatsi loku umfundzi langatsandza kukufundzela kanye nesifundza langatsandza kufundzela kuso.

Sigaba sesi-3: Imininingwane yonkhe yalona lofake sicelo kanye nemiphumela yamatekuletjeni itawucinisekiswa ibuye idluliselwe kuleso sikhungo semfundvo lephakeme kwentelwe kutfolelwa
sikhala nekungeniswa kuleso sikolo uma kuphumeleleka.

Sigaba sesi-4: Luhlelo lwe-CACH lutawucinisekisa lolwatiso lwemfundzi bese balutfumela etikhungweni letisolo tinetikhala letivulekile. Lapho kusolo kunetikhala khona kantsi bafundzi banako loku lokudzingekako, tikhungo titawushayela labo labafake ticelo ngco.

Lekufanele ukwati
I-CACH angeke yacinisekisa noma bani lofake sicelo kutsi utasitfola sikhala sekufundza.
I-CACH angeke yati kwekutsi lesikhungo sitamphendvula nini lona lofake sicelo kute bamtfolele indzawo.

I-CACH ibasita njani labafake ticelo labangenasiciniseko sekutsi bafundzele ini noma labo labangenako loko lokudzingekako kutsi bangene eLuhlelweni lwe- PSET?
Luhlelo lwe-CACH lusebentisana neTinsita Tekutfutfukisa Emakhono Velonkhe (i-CDS) lesita ekuniketeni lwatiso lolufaka ekhatsi yonkhe intfo ngetemisebenti nekululekwa nge:

Imisebenti nalongakufundzelwa.
Kukhetsa tifundvo.
Lwatiso ngekubhala luhlolo lwekuchibiyela.
kubhalela kutfola imiphumela lencono yamatekuletjeni.
Ematfuba ekufundza laniketwa beluhlelo lwe-PSET.
Tindlela tekuniketwa kwetimali nelusito ngetimali tekufundza.
Lwatiso lolumayelana netinchubo tekufaka ticelo netinsuku tekuvalwa.
Ticelo letifakwa ngesigamu sesibili netinsuku tekubhalisa.
Noma ngabe ngubani longatsandza kusebentisa letinsita letiniketwa yi- CDS angashayela indzawo leniketa lusito yaka-CDS ngekusebentisa letindlela letilandzelako:
Tfumela i-SMS yembuto wakho noma utfumele ‘please call me’ ku:
072 204 5056, noma
Shayela ku: 086 999 0123, lekuyinombolo yelusito, kusukela ngeMsombuluko kuya kuLesihlanu emkhatsini wensimbi ye-8:00 ekuseni ne-4:30 ntsambama,
Tfumela i-imeyili ku:
careerhelp@dhet.gov.za
Vakashela lihhovisi letfu e- 123 Francis Baard Street, Pretoria.
Ku-Facebook ku:
www.facebook.com/careerhelp, noma
Ku-Twitter ku:
www.twitter.com/rsacareerhelp

Ematfuba ahulumende ekuniketa lusito   ngetimali Kunematfuba ekuniketwa lusito ngetimali lahlukene latfolakalako kwentela kufundza etikhungweni temfundvo lephakeme, laniketwa ngulaba: i-Funza Lushaka Bursary Scheme, Sikimu Savelonkhe Sekusita Bafundzi Ngetimali (NSFAS), Luhlelo Lwekuﬁnyelela Kutfola Imfundvo Etindzaweni
Tasemaphandleni, Litiko Letenhlalakahle, Litiko Letesayensi Netheknoloji Nelitiko Letemphilo.

Ngubani longafaka sicelo sekusitwa ngetimali?
Bafundzi baseNingizimu Afrika labangatsandza kufundza etikhungweni temfundvo
lephakeme bayacelwa kutsi bavakashele Lihhovisi Letinsita Ngetimali kulesikhungo labasikhetsile.