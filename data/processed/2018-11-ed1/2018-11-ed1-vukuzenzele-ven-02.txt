GO GEORGE i phanḓa kha u manḓafhadza vhathu vha re na vhuholefhali.

vukuzenzele unnamed

Uswikelela vhuendi ha nnyi na nnyi ndi khaedu kha vhathu vha re na vhuholefhali sa izwi vhunzhi ha dzibisi na zwibisana dzi si na tshomedzo dzi ṱoḓeaho kha u endedza vhaṋameli vha re na vhuholefhali.
Mimasipala shango nga vhuphara i khou dzhenelela  kha u tandulula thaidzo iyi. Masipala Wapo wa George u khou bva phanḓa kha u sumbedza uri vhuendi ha nnyi na nnyi vhu nga thusa khwiṋe vhathu vha re na vhuholefhali.
Zwo badelwa nga gavhelo ḽa Muhasho wa zwa Vhuendi wa Lushaka, tshumelo ya tshandukiso ya vhuendi ha mabisi ya GO GEORGE (BRT) zwazwi no i na zwibisana zwa 35, bisi dzo ḓoweleaho dza 36 na bisi dza vhukati dza 33. Zwiendisi zwoṱhe izwi zwi na tshomedzo dza u endedza vhathu vha shumisaho dziwilitshee.
Bisi dzo ḓoweleaho na bisi dza vhukati dzi re na muratho wa elekiṱhironiki  wa u tshimbila wiḽitshee, zwidulo zwo khetheaho na tshomedzo dzo  ḓowelea-ho. Ho vha ho lavheleswa zwihulu kha zwibisana, zwine, nga tshifhinga tsha u bviswa hazwo nga 2015, zwo vha zwi zwone zwa u thoma Afrika Tshipembe zwine zwa vha na tshomedzo dza u takula vhaṋameli  vha re na wiḽitshee. Dzi na luṱa lwa dziwiḽitshee na miṋango ine ya shuma nga haiḓiroḽiki, zwine zwa leludzela vhaṋameli vha re na vhuholefhali u ṋamela bisi.  “Heyi ndi yone tshumelo ya dzibisi i yoṱhe Afrika Tshipembe ine ya swikelelea tshoṱhe,” hu amba mulanguli wa GO GEORGE Vho James Robb.
“Heyi ndi iṅwe ya thiko dza ndeme kha tshumelo ya GO GEORGE. Ndi zwa ndeme uri muthu muṅwe na muṅwe hafha George a kone u swikelela vhuendi ha nnyi na nnyi u itela uri vha kone u swika mishumoni, mavhengeleni, fhethu ha vhurereli, fhethu ha vhuḓimvumvusi, na fhethu ha tshumelo dzi nga ho dza ha ndondolamutakalo.
“Vhaṋameli vha re na ṱhoḓea dzo khetheaho vha a livhuwa  u dzhielwa nṱha ha ṱhoḓea dzavho  na vhuleme havho ha ḓuvha na ḓuvha  u ya fhethu hu re kule na mahayani avho, na mbofholowo ine ya ḓa na u ḓitshimbidza nga vhone vhaṋe.” Vho Rodrique Felix, muṅwe wa vhashumisi vha dzibisi, vho wana khombo ya thuthuthu miṅwedzi ya 18 yo fhiraho. Zwazwino vha shumisa wiḽitshee fhedzi vha ri bisi dzi a leludza uri vha kone u ya sibadela.
“Zwavhuḓivhuḓi, ḓorobo yoṱhe ya George i a tshimbilea nga vhathu vha no shumisa wiḽitshee, zwine zwa vha zwivhuya,” vho ralo Vho Rodrique.
Masipala u dovha hafhu wa vha na dziṅwe tshumelo dza u tikedza vhathu vhane vha vha na ṱhoḓea dzo khetheaho, hu tshi katelwa na tshumelo ya muambazwivhalwa kha lubu vhisia lwa masipala lune lwa shandukisa maipfi o ṅwalwaho a tou buliwa.